家庭百宝箱系列软件主页
世说新语 卷上
（南朝宋.刘义庆）

返回：诸子百家目录
进入：世说新语01 02 03（当前页：01）

　　德行第一

　　1陈仲举言为士则，行为世范，登车揽辔，有澄清天下之志。为豫章太守，至，便问徐孺子所在，欲先看之。主薄白：「群情欲府君先入廨。」陈曰：「武王式商容之闾，席不暇暖。吾之礼贤，有何不可！」

　　2周子居常云：「吾时月不见黄叔度，则鄙吝之心已复生矣。」

　　3郭林宗至汝南，造袁奉高，车不停轨，鸾不辍轭；诣黄叔度，乃弥日信宿。人问其故，林宗曰：「叔度汪汪如万顷之陂，澄之不清，扰之不浊，其器深广，难测量也。」

　　4李元礼风格秀整，高自标持，欲以天下名教是非为己任。后进之士，有升其堂者，皆以为登龙门。

　　5李元礼尝叹荀淑、锺皓曰：「荀君清识难尚，锺君至德可师。」

　　6陈太丘诣荀朗陵，贫俭无仆役，乃使元方将车，季方持杖后从，长文尚小，载着车中。既至，荀使叔慈应门，慈明行酒，余六龙下食，文若亦小，坐着膝前。于时太史奏：「真人东行。」

　　7客有问陈季方：「足下家君太丘，有何功德，而荷天下重名？」季方曰：「吾家君譬如桂树生泰山之阿，上有万仞之高，下有不测之深；上为甘露所沾，下为渊泉所润。当斯之时，桂树焉知泰山之高，渊泉之深？不知有功德与无也。」

　　8陈元方子长文，有英才，与季方子孝先，各论其父功德，争之不能决。咨于太丘，太丘曰：「元方难为兄，季方难为弟。」

　　9荀巨伯远看友人疾，值胡贼攻郡，友人语巨伯曰：「吾今死矣，子可去！」巨伯曰：「远来相视，子令吾去，败义以求生，岂荀巨伯所行邪！」贼既至，谓巨伯曰：「大军至，一郡尽空，汝何男子，而敢独止？」巨伯曰：「友人有疾，不忍委之，宁以吾身代友人命。」贼相谓曰：「吾辈无义之人，而入有义之国。」遂班军而还，郡并获全。

　　10华歆遇子弟甚整，虽闲室之内，严若朝典。陈元方兄弟恣柔爱之道，而二门之里，两不失雍熙之轨焉。

　　11管宁、华歆共园中锄菜，见地有片金，管挥锄与瓦石不异，华捉而掷去之。又尝同席读书，有乘轩冕过门者，宁读如故，歆废书出看，宁割席分坐，曰：「子非吾友也！」

　　12王朗每以识度推华歆。歆蜡日，尝集子侄燕饮，王亦学之。有人向张华说此事，张曰：「王之学华，皆是形骸之外，去之所以更远。」

　　13华歆、王朗俱乘船避难，有一人欲依附，歆辄难之。朗曰：「幸尚宽，何为不可？」后贼追至，王欲舍所携人。歆曰：「本所以疑，正为此耳。既已纳其自托，宁可以急相弃邪？」遂携拯如初。世以此定华、王之优劣。

　　14王祥事后母朱夫人甚谨。家有一李树，结子殊好，母恒使守之。时风雨忽至，祥抱树而泣。祥尝在别床眠，母自往暗斫之。值祥私起，空斫得被。既还，知母憾之不已，因跪前请死。母于是感悟，爱之如己子。

　　15晋文王称阮嗣宗至慎，每与之言，言皆玄远，未尝臧否人物。

　　16王戎云：「与嵇康居二十年，未尝见其喜愠之色。」

　　17王戎、和峤同时遭大丧，具以孝称。王鸡骨支床，和哭泣备礼。武帝谓刘仲雄曰：「卿数省王、和不？闻和哀苦过礼，使人忧之。」仲雄曰：「和峤虽备礼，神气不损；王戎虽不备礼，而哀毁骨立。臣以和峤生孝，王戎死孝。陛下不应忧峤，而应忧戎。」

　　18梁王、赵王，国之近属，贵重当时。裴令公岁请二国租钱数百万，以恤中表之贫者。或讥之曰：「何以乞物行惠？」裴曰：「损有余，补不足，天之道也。」

　　19王戎云：「太保居在正始中，不在能言之流。及与之言，理中清远，将无以德掩其言。」

　　20王安丰遭艰，至性过人。裴令往吊之，曰：「若使一恸果能伤人，浚冲必不免灭性之讥。」

　　21王戎父浑，有令名，官至凉州刺史。浑薨，所历九郡义故，怀其德惠，相率致赙数百万，戎悉不受。

　　22刘道真尝为徒，扶风王骏以五百疋布赎之，既而用为从事中郎。当时以为美事。

　　23王平子、胡毋彦国诸人，皆以任放为达，或有裸体者。乐广笑曰：「名教中自有乐地，何为乃尔也？」

　　24郗公值永嘉丧乱，在乡里，甚穷馁。乡人以公名德，传共饴之。公常携兄子迈及外生周翼二小儿往食，乡人曰：「各自饥困，以君之贤，欲共济君耳，恐不能兼有所存。」公于是独往食，辄含饭两颊边，还，吐与二儿。后并得存，同过江。郗公亡，翼为剡县，解职归，席苫于公灵床头，心丧终三年。

　　25顾荣在洛阳，尝应人请，觉行炙人有欲炙之色，因辍己施焉，同坐嗤之。荣曰：「岂有终日执之，而不知其味者乎？」后遭乱渡江，每经危急，常有一人左右己，问其所以，乃受炙人也。

　　26祖光禄少孤贫，性至孝，常自为母吹爨作食。王平北闻其佳名，以两婢饷之，因取为中郎。有人戏之者曰：「奴价倍婢。」祖云：「百里奚亦何必轻于五□（羊殳）之皮邪？」

　　27周镇罢临川郡还都，未及上住，泊青溪渚，王丞相往看之。时夏月，暴雨卒至，舫至狭小，而又大漏，殆无复坐处，。王曰：「胡威之清，何以过此！」即启用为吴兴郡。

　　28邓攸始避难，于道中弃己子，全弟子。既过江，取一妾，甚宠爱。历年后，讯其所由，妾具说是北人遭乱，忆父母姓名，乃攸之甥也。攸素有德业，言行无玷，闻之哀恨终身，遂不复畜妾。

　　29王长豫为人谨顺，事亲尽色养之孝。丞相见长豫辄喜，见敬豫辄嗔。长豫与丞相语，恒以慎密为端。丞相还台，及行，未尝不送至车后。恒与曹夫人并当箱箧。长豫亡后，丞相还台，登车后，哭至台门；曹夫人作簏，封而不忍开。

　　30桓常侍闻人道深公者，辄曰：「此公既有宿名，加先达知称，又与先人至交，不宜说之。」

　　31庾公乘马有的卢，或语令卖去，庾云：「卖之必有买者，即当害其主，宁可不安己而移于他人哉？昔孙树敖杀两头蛇以为后人，古之美谈。效之，不亦达乎？」

　　32阮光禄在剡，曾有好车，借者无不皆给。有人葬母，意欲借而不敢言。阮后闻之，叹曰：「吾有车，而使人不敢借，何以车为？」遂焚之。

　　33谢奕作剡令，有一老翁犯法，谢以醇酒罚之，乃至过醉，而尤未已。太傅时年七八岁，着青布绔，在兄膝边坐，谏曰：「阿兄，老翁可念，何可作此！」奕于是改容曰：「阿奴欲放去邪？」遂遣之。

　　34谢太傅绝重褚公，常称「褚季野虽不言，而四时之气亦备。」

　　35刘尹在郡，临终绵□（啜口换忄），闻阁下祠神鼓舞，正色曰：「莫得淫祀！」外请杀车中牛祭神，真长曰：「丘之祷久矣，勿复为烦！」

　　36谢公夫人教儿，问太傅：「那得初不见君教儿？」答曰：「我常自教儿。」

　　37晋简文为抚军时，所坐床上，尘不听拂，见鼠行迹，视以为佳。有参军见鼠白日行，以手板批杀之，抚军意色不说。门下起弹，教曰：「鼠被害，尚不能忘怀，今复以鼠损人，无乃不可乎？」

　　38范宣年八岁，后园挑菜，误伤指，大啼。人问：「痛邪？」答曰：「非为痛，身体发肤，不敢毁伤，是以啼耳。」宣洁行廉约，韩豫章遗绢百匹，不受；减五十匹，复不受。如是减半，遂至一匹，既终不受。韩后与范同载，就车中裂二丈与范，云：「人宁可使妇无□（衤军）邪？」范笑而受之。

　　39王子敬病笃，道家上章应首过，问子敬：「由来有何异同得失？」子敬云：「不觉有余事，惟忆与郗家离婚。」

　　40殷仲堪既为荆州，值水俭，食常五碗盘，外无余肴，饭粒脱落盘席间，辄拾以啖之。虽欲率物，亦缘其性真素。每语子弟云：「勿以我受任方州，云我豁平昔时意，今吾处之不易。贫者，士之常，焉得登枝而捐其本？尔曹其存之。」

　　41初，桓南郡、扬广共说殷荆州，宜夺殷觊南蛮以自树。觊亦即晓其旨。尝因行散，率尔去下舍，便不复还，内外无预知者。意色萧然，远同斗生之无愠。时论以此多之。

　　42王仆射在江州，为殷、桓所逐，奔窜豫章，存亡未测。王绥在都，既忧戚在貌，居处饮食，每事有降。时人谓为「试守孝子」。

　　43桓南郡既破殷荆州，收殷将佐十许人，咨议罗企生亦在焉。桓素待企生厚，将有所戮，先遣人语云：「若谢我，当释罪。」企生答曰：「为殷荆州吏，今荆州奔亡，存亡未判，我何颜谢桓公？」既出市，桓又遣人问：「欲何言？」答曰：「昔晋文王杀嵇康，而嵇绍为晋忠臣。从公乞一弟以养老母。」桓亦如言宥之。桓先曾以一羔裘与企生母胡，胡时在豫章，企生问至，即日焚裘。

　　44王恭从会稽还，王大看之。见其坐六尺簟，因语恭：「卿东来，故应有此物，可以一领及我。」恭无言。大去后，既举所坐者送之。既无余席，便坐荐上。后大闻之，甚惊，曰：「吾本谓卿多，故求耳。」对曰：「丈人不悉恭，恭作人无长物。」

　　45吴郡陈遗，家至孝，母好食铛底焦饭，遗作郡主簿，恒装一囊，每煮食，辄伫录焦饭，归以遗母。后值孙恩贼出吴郡，袁府郡即日便征。遗已聚敛得数斗焦饭，未展归家，遂带以从军。战于沪渎，败。军人溃散，逃走山泽，皆多饥死，遗独以焦饭得活。时人以为纯孝之报也。

　　46孔仆射为孝武侍中，豫蒙眷接烈宗山陵。孔时为太常，形素羸瘦，着重服，竟日涕泗流涟，见者以为真孝子。

　　47吴道助、附子兄弟居在丹阳郡，后遭母童夫人艰，朝夕哭临。及思至，宾客吊省，号踊哀绝，路人为之落泪。韩康伯时为丹阳尹，母殷在郡，每闻二吴之哭，辄为凄恻，语康伯曰：「汝若为选官，当好料理此人。」康伯亦甚相知。韩后果为吏部尚书。大吴不免哀制，小吴遂大贵达。

　　言语第二

　　1边文礼见袁奉高，失次序。奉高曰：「昔尧聘许由，面无怍色。先生何为颠倒衣裳？」文礼答曰：「明府初临，尧德未彰，是以贱民颠倒衣裳耳。」

　　2徐孺子年九岁，尝月下戏，人语之曰：「若令月中无物，当极明邪？」徐曰：「不然。譬如人眼中有瞳子，无此必不明。」

　　3孔文举年十岁，随父到洛。时李元礼有盛名，为司隶校尉。诣门者，皆俊才清称及中表亲戚乃通。文举至门，谓吏曰：「我是李府君亲。」既通，前坐。元礼问曰：「君与仆有何亲？」对曰：「昔先君仲尼与君先人伯阳有师资之尊，是仆与君奕世为通好也。」元礼及宾客莫不奇之。太中大夫陈韪后至，人以其语语之，韪曰：「小时了了，大未必佳。」文举曰：「想君小时必当了了。」韪大□（足叔）□（足昔）。

　　4孔文举有二子，大者六岁，小者五岁。昼日父眠，小者床头盗酒饮之，大儿谓曰：「何以不拜？」答曰：「偷，那得行礼！」

　　5孔融被收，中外惶怖。时融儿大者九岁，小者八岁，二儿故琢钉戏，了无遽容。融谓使者曰：「冀罪止于身，二儿可得全不？」儿徐进曰：「大人岂见覆巢之下，复有完卵乎？」寻亦收至。

　　6颍川太守髡陈仲弓。客有问元方：「府君如何？」元方曰：「高明之君也。」「足下家君如何？」曰：「忠臣孝子也。」客曰：「易称：『二人同心，其利断金；同心之言，其臭如兰。』何有高明之君，而刑忠臣孝子者乎？」元方曰：「足下言何其谬也！故不相答。」客曰：「足下但因伛为恭而不能答。」元方曰：「昔高宗放孝子孝己，尹吉甫放孝子伯奇，董仲舒放孝子符起。唯此三君，高明之君；唯此三子，忠臣孝子。」客惭而退。

　　7荀慈明与汝南袁阆相见，问颍川人士，慈明先及诸兄。阆笑曰：「士但可因亲旧而已乎？」慈明曰：「足下相难，依据者何经？」阆曰：「方问国士，而及诸兄，是以尤之耳。」慈明曰：「昔者祁奚内举不失其子，外举不失其雠，以为至公。公旦文王之诗，不论尧、舜之德而颂文、武者，亲亲之义也。春秋之义，内其国而外诸夏。且不爱其亲而爱他人者，不为悖德乎？」

　　8祢衡被魏武谪为鼓吏，正月半试鼓，衡扬□（木包）为渔阳掺挝，渊渊有金石声，四坐为之改容。孔融曰：「祢衡罪同胥靡不能发明王之梦。」魏武惭而赦之。

　　9南郡庞士元闻司马德操在颍川，故二千里候之。至，遇德操采桑，士元从车中谓曰：「吾闻丈夫处世，当带金佩紫，焉有曲洪流之量，而执丝妇之事？」德操曰：「子且下车。子适知邪径之速，不虑失道之迷。昔伯成耦耕，不慕诸侯之荣；原宪桑枢，不易有官之宅。何有坐则华屋，行则肥马，侍女数十，然后为奇？此乃许、父所以慷慨，夷、齐所以长叹。虽有窃秦之爵，千驷之富，不足贵也。」士元曰：「仆生出边垂，寡见大义，若不一叩洪锺，伐雷鼓，则不识其音响也！」

　　10刘公干以失敬罹罪。文帝问曰：「卿何以不谨于文宪？」桢答曰：「臣诚庸短，亦由陛下纲目不疏。」

　　11锺毓、锺会少有令誉，年十三，魏文帝闻之，语其父锺繇曰：「可令二子来。」于是敕见。毓面有汗，帝曰：「卿面何以汗？」毓对曰：「战战惶惶，汗出如浆。」复问会：「卿何以不汗？」对曰：「战战栗栗，汗不敢出。」

　　12锺毓兄弟小时，值父昼寝，因共偷服药酒。其父时觉，且托寐以观之。毓拜而后饮，会饮而不拜。既而问毓何以拜，毓曰：「酒以成礼，不敢不拜。」又问会何以不拜，会曰：「偷本非礼，所以不拜。」

　　13魏明帝为外祖母筑馆于甄氏，既成，自行视，谓左右曰：「馆当以何为名？」侍中缪袭曰：「陛下圣思齐于哲王，罔极过于曾、闵。此馆之兴，情锺舅氏，宜以『渭阳』为名。」

　　14何平叔云：「服五石散，非唯治病，亦觉神明开朗。」

　　15嵇中散语赵景真：「卿瞳子白黑分明，有白起之风，恨量小狭。」赵云：「尺表能审玑衡之度，寸管能测往复之气。何必在大，但问识如何耳。」

　　16司马景王东争，取上党李喜，以为从事中郎。因问喜曰：「昔先公辟君不就，今孤召君，何以来？」喜对曰：「先公以礼见待，故得以礼进退；明公以法见绳，喜畏法而至耳。」

　　17邓艾口吃，语称「艾艾」。晋文王戏之曰：「卿云『艾艾』，定是几艾？」对曰：「『凤兮凤兮』，故是一凤。」

　　18嵇中散既被诛，向子期举郡计入洛，文王引进，问曰：「闻君有箕山之志，何以在此？」对曰：「巢、许狷介之士，不足多慕。」王大咨嗟。

　　19晋武帝始登阼，探策得「一」。王者世数，系此多少。帝既不说，群臣失色，莫能有言者。侍中裴楷进曰：「臣闻天得一以清，地得一以宁，侯王得一以为天下贞。」帝说，群臣叹服。

　　20满奋畏风。在晋武帝坐，北窗作琉璃屏，实密似疏，奋有难色。帝笑之，奋答曰：「臣犹吴牛，见月而喘。」

　　21诸葛靓在吴，于朝堂大会。孙皓问：「卿字仲思，为何所思？」对曰：「在家思孝，事君思忠，朋友思信，如斯而已。」

　　22蔡洪赴洛，洛中人问曰：「幕府初开，群公辟命，求英奇于仄陋，采贤俊于岩穴。君吴、楚之士，亡国之余，有何异才而应斯举？」蔡答曰：「夜光之珠，不必出于孟津之河；盈握之璧，不必采于昆仑之山。大禹生于东夷，文王生于西羌。圣贤所出，何必常处。昔武王伐纣，迁顽民于洛邑，得无诸君是其苗裔乎？」

　　23诸名士共至洛水戏，还，乐令问王夷甫曰：「今日戏乐乎？」王曰：「裴仆射善谈名理，混混有雅致；张茂先论史、汉，靡靡可听；我与王安丰说延陵、子房，亦超超玄著。」

　　24王武子、孙子荆各言其土地人物之美。王云：「其地坦而平，其水淡而清，其人廉且贞。」孙云：「其山□（上山下罪）嵬以嵯峨，其水□（氵甲）渫而扬波，其人垒□（石可）而英多。」

　　25乐令女适大将军成都王颍，王兄长沙王执权于洛，遂构兵相图。长沙王亲近小人，远外君子，凡在朝者，人怀危惧。乐令既允朝望，加有婚亲，群小谗于长沙。长沙尝问乐令，乐令神色自若，徐答曰：「岂以五男易一女。」由是释然，无复疑虑。

　　26陆机诣王武子，武子前置数斛羊酪，指以示陆曰：「卿江东何以敌此？」陆云：「有千里莼羹，但未下盐豉耳。」

　　27中朝有小儿，父病，行乞药。主人问病，曰：「患疟也。」主人曰：「尊侯明德君子，何以病疟？」答曰：「来病君子，所以为疟耳。」

　　28崔正熊诣都郡，都郡将姓陈，问正熊：「君去崔杼几世？」答曰：「民去崔杼，如明府之去陈恒。」

　　29元帝始过江，谓顾骠骑曰：「寄人国土，心常怀惭。」荣跪对曰：「臣闻王者以天下为家，是以耿、亳无定处，九鼎迁洛邑，愿陛下勿以迁都为念。」

　　30庾公造周伯仁，伯仁曰：「君何所欣说而忽肥？」庾曰：「君复何所忧惨而忽瘦？」伯仁曰：「吾无所忧，直是清虚日来，滓秽日去耳。」

　　31过江诸人，每至美日，辄相邀新亭，藉卉饮宴。周侯中坐而叹曰：「风景不殊，正自有山河之异！」皆相视流泪。唯王丞相愀然变色曰：「当共戮力王室，克复神州，何至作楚囚相对！」

　　32卫洗马初欲渡江，形神惨悴，语左右云：「见此芒芒，不觉百端交集。苟未免有情，亦复谁能遣此！」

　　33顾司空未知名，诣王丞相。丞相小极，对之疲睡。顾思所以叩会之，因谓同坐曰：「昔每闻元公道公协赞中宗，保全江表。体小不安，令人喘息。」丞相因觉，谓顾曰：「此子□（王圭）璋特达，机警有锋。」

　　34会稽贺生，体识清远，言行以礼。不徒东南之美，实为海内之秀。

　　35刘琨虽隔阂寇戎，志存本朝。谓温峤曰：「班彪识刘氏之复兴，马援知汉光之可辅。今晋祚虽衰，天命未改，吾欲立功于河北，使卿延誉于江南，子其行乎？」温曰：「峤虽不敏，才非昔人，明公以桓、文之姿，建匡立之功，岂敢辞命！」

　　36温峤初为刘琨使来过江。于时，江左营建始尔，纲纪未举。温新至，深有诸虑。既诣王丞相，陈主上幽越、社稷焚灭、山陵夷毁之酷，有黍离之痛。温忠慨深烈，言与泗俱；丞相亦与之对泣。叙情既毕，便深自陈结，丞相亦厚相酬纳。既出，欢然言曰：「江左自有管夷吾，此复何忧！」

　　37王敦兄含，为光禄勋。敦既逆谋，屯据南州，含委职奔姑孰。王丞相诣阙谢。司徒、丞相、扬州官僚问讯，仓卒不知何辞。顾司空时为扬州别驾，援翰曰：「王光禄远避流言，明公蒙尘路次，群下不宁，不审尊体起居何如？」

　　38郗太尉拜司空，语同坐曰：「平生意不在多，值世故纷纭，遂至台鼎。朱博翰音，实愧于怀。」

　　39高坐道人不作汉语。或问此意，简文曰：「以简应对之烦。」

　　40周仆射雍容好仪形。诣王公，初下车，隐数人，王公含笑看之。既坐，傲然啸咏。王公曰：「卿欲希嵇、阮邪？」答曰：「何敢近舍明公，远希嵇、阮！」

　　41庾公尝入佛图，见卧佛，曰：「此子疲于津梁。」于时以为名言。

　　42挚瞻曾作四郡太守、大将军户曹参军，复出作内史。年始二十九。尝别王敦，敦谓瞻曰：「卿年未三十，已为万石，亦太早。」瞻曰：「方于将军，少为太早；比之甘罗，已为太老。」

　　43梁国杨氏子九岁，甚聪惠。孔君平诣其父，父不在，乃呼儿出。为设果，果有杨梅。孔指以示儿曰：「此是君家果。」儿应声答曰：「未闻孔雀是夫子家禽。」

　　44孔廷尉以裘与从弟沈，沈辞不受。廷尉曰：「晏平仲之俭，祠其先人，豚肩不掩豆，犹狐裘数十年，卿复何辞此！」于是受而服之。

　　45佛图澄与诸石游，林公曰：「澄以石虎为海鸥鸟。」

　　46谢仁祖年八岁，谢豫章将送客。尔时语已神悟，自参上流。诸人咸共叹之，曰：「年少，一坐之颜回。」仁祖曰：「坐无尼父，焉别颜回？」

　　47陶公疾笃，都无献替之言，朝士以为恨。仁祖闻之，曰：「时无竖刁，故不贻陶公话言。」时贤以为德音。

　　48竺法深在简文坐，刘尹问：「道人何以游朱门？」答曰：「君自见朱门，贫道如游蓬户。」或云卞令。

　　49孙盛为庾公记室参军，从猎，将其二儿俱行，庾公不知，忽于猎场见齐庄，时年七八岁，庾谓曰：「君亦复来邪？」应声答曰：「所谓『无小无大，从公于迈』。」

　　50孙齐由、齐庄二人，小时诣庾公。公问齐由何字，答曰：「字齐由。」公曰：「欲何齐邪？」曰：「齐许由。」齐庄何字，答曰：「字齐庄。」公曰：「欲何齐？」曰：「齐庄周。」公曰：「何不慕仲尼而慕庄周？」对曰：「圣人生知，故难企慕。」庾公大喜小儿对。

　　51张玄之、顾敷是顾和中外孙，皆少而聪惠，和并知之，而常谓顾胜。亲重偏至，张颇不恹。于时张年九岁，顾年七岁，和与俱至寺中，见佛般泥洹像，弟子有泣者，有不泣者。和以问二孙。玄谓：「被亲故泣，不被亲故不泣。」敷曰：「不然。当由忘情故不泣，不能忘情故泣。」

　　52庾法畅造庾太尉，握麈尾至佳。公曰：「此至佳，那得在？」法畅曰：「廉者不求，贪者不与，故得在耳。」

　　53庾稚恭为荆州，以毛扇上武帝，武帝疑是故物。侍中刘劭曰：「柏梁云构，工匠先居其下；管弦繁奏，锺、夔先听其音。稚恭上扇，以好不以新。」庾后闻之，曰：「此人宜在帝左右。」

　　54何骠骑亡后，征褚公入。既至石头，王长史、刘尹同诣褚。褚曰：「真长何以处我？」真长顾王曰：「此子能言。」褚因视王，王曰：「国自有周公。」

　　55桓公北征，经金城，见前为琅邪时种柳，皆已十围，慨然曰：「木犹如此，人何以堪！」攀枝执条，泫然流泪。

　　56简文作抚军时，尝与桓宣武俱入朝，更相让在前，宣武不得已而先之，因曰：「伯也执殳，为王前驱。」简文曰：「所谓『无小无大，从公于迈。』」

　　57顾悦与简文同年，而发早白。简文曰：「卿何以先白？」对曰：「蒲柳之姿，望秋而落；松柏之质，经霜弥茂。」

　　58桓公入峡，绝壁天悬，腾波迅急，乃叹曰：「既为忠臣，不得为孝子，如何？」

　　59初，荧惑入太微，寻废海西，简文登阼，复入太微，帝恶之。时郗超为中书，在直。引超入曰：「天命修短，故非所计。政当无复近日事不？」超曰：「大司马方将外固封疆，内镇社稷，必无若此之虑。臣为陛下以百口保之。」帝因诵庾仲初诗曰：「志士痛朝危，忠臣哀主辱。」声甚凄厉。郗受假还东，帝曰：「致意尊公，家国之事，遂至于此。由是身不能以道匡卫，思患预防。愧叹之深，言何能喻？」因泣下流襟。

　　60简文在暗室中坐，召宣武，宣武至，问上何在。简文曰：「某在斯。」世人以为能。

　　61简文入华林园，顾谓左右曰：「会心处不必在远，翳然林水，便自有濠、濮间想也，觉鸟兽禽鱼自来亲人。」

　　62谢太傅语王右军曰：「中年丧于哀乐，与亲友别，辄作数日恶。」王曰：「年在桑榆，自然至此，正赖丝竹陶写，恒恐儿辈觉，损欣乐之趣。」

　　63支道林常养数匹马。或言：「道人畜马不韵。」支曰：「贫道重其神骏。」

　　64刘尹与桓宣武共听讲礼记。桓云：「时有入心处，便觉咫尺玄门。」刘曰：「此未关至极，自是金华殿之语。」

　　65羊秉为抚军参军，少亡，有令誉，夏侯孝若为之叙，极相赞悼。羊权为黄门侍郎，侍简文坐。帝问曰：「夏侯湛作羊秉叙，绝可想。是卿何物？有后不？」权潸然对曰：「亡伯令问夙彰，而无有继嗣；虽名播天听，然胤绝圣世。」帝嗟慨久之。

　　66王长史与刘真长别后相见，王谓刘曰：「卿更长进。」答曰：「此若天之自高耳。」

　　67刘尹云：「人想王荆产佳，此想长松下当有清风耳。」

　　68王仲祖闻蛮语不解，茫然曰：「若使介葛卢来朝，故当不昧此语。」

　　69刘真长为丹阳尹，许玄度出都，就刘宿，床帷新丽，饮食丰甘。许曰：「若保全此处，殊胜东山。」刘曰：「卿若知吉凶由人，吾安得不保此！」王逸少在坐，曰：「令巢、许遇稷、契，当无此言。」二人并有愧色。

　　70王右军与谢太傅共登冶城，谢悠然远想，有高世之志。王谓谢曰：「夏禹勤王，手足胼胝；文王旰食，日不暇给。今四郊多垒，宜人人自效；而虚谈费务，浮文妨要，恐非当今所宜。」谢答曰：「秦任商鞅，二世而亡，岂清言致患邪？」

　　71谢太傅寒雪日内集，与儿女讲论文义，俄而雪骤，公欣然曰：「白雪纷纷何所似？」兄子胡儿曰：「撒盐空中差可拟。」兄女曰：「未若柳絮因风起。」公大笑乐。即公大兄无奕女，左将军王凝之妻也。

　　72王中郎令伏玄度、习凿齿论青楚人物，临成，以示韩康伯，康伯都无言。王曰：「何故不言？」韩曰：「无可无不可。」

　　73刘尹云：「清风朗月，辄思玄度。」

　　74荀中郎在京口，登北固望海云：「虽未睹三山，便自使人有凌云意。若秦、汉之君，必当褰裳濡足。」

　　75谢公云：「贤圣去人，其间亦迩。」子侄未之许，公叹曰：「若郗超闻此语，必不至河汉。」

　　76支公好鹤，住剡东□（仰亻换山）山有人遗其双鹤，少时翅长欲飞，支意惜之，乃铩其翮。鹤轩翥不复能飞，乃反顾翅垂头，视之如有懊丧意。林曰：「既有陵霄之姿，何肯为人作耳目近玩！」养令翮成，置使飞去。

　　77谢中郎经曲阿后湖，问左右：「此是何水？」答曰：「曲阿湖。」谢曰：「故当渊注□（氵亭）著，纳而不流。」

　　78晋武帝每饷山涛恒少，谢太傅以问子弟，车骑答曰：「当由欲者不多，而使与者忘少。」

　　79谢胡儿语庾道季：「诸人莫当就卿谈，可坚城垒。」庾曰：「若文度来，我以偏师待之；康伯来，济河焚舟。」

　　80李弘度常叹不被遇。殷扬州知其家贫，问：「君能屈志百里不？」李答曰：「北门之叹，久已上闻；穷猿奔林，岂暇择木？」遂授剡县。

　　81王司州至吴兴印渚中看，叹曰：「非唯使人情开涤，亦觉日月清朗。」

　　82谢万作豫州都督，新拜，当西之都邑，相送累日，谢疲顿。于是高侍中往，径就谢坐，因问：「卿今仗节方州，当疆理西蕃，何以为政？」谢粗道其意。高便为谢道形势，作数百语。谢遂起坐。高去后，谢追曰：「阿酃故粗有才具。」谢因此得终坐。

　　83袁彦伯为谢安南司马，都下诸人送至濑乡。将别，既自凄惘，叹曰：「江山辽落，居然有万里之势！」

　　84孙绰赋遂初，筑室畎川，自言见止足之分。斋前种一松树，恒自手壅治之。高世远时亦邻居，语孙曰：「松树子非不楚楚可怜，但永无栋梁用耳！」孙曰：「枫柳虽合抱，亦何所施？」

　　85桓征西治江陵城甚丽，会宾僚出江津望之，云：「若能目此城者，有赏。」顾长康时为客，在坐，目曰：「遥望层城，丹楼如霞。」桓即赏以二婢。

　　86王子敬语王孝伯曰：「羊叔子自复佳耳，然亦何与人事，故不如铜雀台上妓。」

　　87林公见东阳长山曰：「何其坦迤！」

　　88顾长康从会稽还，人问山川之美，顾云：「千岩竞秀，万壑争流，草木蒙笼其上，若云兴霞蔚。」

　　89简文崩，孝武年十余岁立，至暝不临。左右启：「依常应临。」帝曰：「哀至则哭，何常之有？」

　　90孝武将讲孝经，谢公兄弟与诸人私庭讲习。车武子难苦问谢，谓袁羊曰：「不问则德音有遗，多问则重劳二谢。」袁曰：「必无此嫌。」车曰：「何以知尔？」袁曰：「何尝见明镜疲于屡照，清流惮于惠风？」

　　91王子敬云：「从山阴道上行，山川自相映发，使人应接不暇。若秋冬之际，尤难为怀。」

　　92谢太傅问诸子侄：「子弟亦何预人事，而正欲使其佳？」诸人莫有言者，车骑答曰：「譬如芝兰玉树，欲使其生于阶庭耳。」

　　93道壹道人好整饰音辞，从都下还东山，经吴中。已而会雪下，未甚寒，诸道人问在道所经。壹公曰：「风霜固所不论，乃先集其惨澹；郊邑正自飘瞥，林岫便已浩然。」

　　94张天锡为凉州刺史，称制四隅。既为苻坚所禽，用为侍中。后于寿阳俱败，至都，为孝武所器。每入言论，无不竟日。颇有嫉己者，于坐问张：「北方何物可贵？」张曰：「桑椹甘香，鸱□（号鸟）革响，淳酪养性，人无嫉心。」

　　95顾长康拜桓宣武墓，作诗云：「山崩溟海竭，鱼鸟将何依！」人问之曰：「卿凭重桓乃尔，哭之状其可见乎？」顾曰：「鼻如广莫长风，眼如悬河决溜。」或曰：「声如震雷破山，泪如倾河注海。」

　　96毛伯成既负其才气，常称：「宁为兰摧玉折，不作萧敷艾荣。」
　　97范宁作豫章，八日请佛有板，众僧疑，或欲作答。有小沙弥在坐末，曰：「世尊默然，则为许可。」众从其义。

　　98司马太傅斋中夜坐，于时天月明净，都无纤翳，太傅叹为佳。谢景重在坐，答曰：「意谓乃不如微云点缀。」太傅因戏谢曰：「卿居心不静，乃复强欲滓秽太清邪？」

　　99王中郎甚爱张天锡，问之曰：「卿观过江诸人，经纬江左轨辙，有何伟异？后来之彦，复何如中原？」张曰：「研求幽邃，自王、何以还；因时修制，荀、乐之风。」王曰：「卿知见有余，何故为苻坚所制？」答曰：「阳消阴息，故天步屯蹇，否剥成象，岂足多讥？」

　　100谢景重女适王孝伯儿，二门公甚相爱美。谢为太傅长史，被弹；王即取作长史，带晋陵郡。太傅已构嫌孝伯，不欲使其得谢，还取作咨议，外示絷维，而实以乖间之。及孝伯败后，太傅绕东府城行散，僚属悉在南门，要望候拜。时谓谢曰：「王宁异谋，云是卿为其计。」谢曾无惧色，敛笏对曰：「乐彦辅有言：『岂以五男易一女？』」太傅善其对，因举酒劝之曰：「故自佳，故自佳。」

　　101桓玄义兴还后，见司马太傅，太傅已醉，坐上多客。问人云：「桓温来欲作贼，如何？」桓玄伏不得起。谢景重时为长史，举板答曰：「故宣武公黜昏暗，登圣明，功超伊、霍，纷纭此议，裁之圣鉴。」太傅曰：「我知，我知。」即举酒云：「桓义兴，劝卿酒！」桓出谢过。

　　102宣武移镇南州，制街衢平直。人谓王东亭曰：「丞相初营建康，无所因承，而制置纡曲，方此为劣。」东亭曰：「此丞相乃所以为巧。江左地促，不如中国。若使阡陌条畅，则一览而尽，故纡余委曲，若不可测。」

　　103桓玄诣殷荆州，殷在妾房昼眠，左右辞不之通。桓后言及此事，殷云：「初不眠，纵有此，岂不有贤贤易色也！」

　　104桓玄问羊孚：「何以共重吴声？」羊曰：「当以其妖而浮。」

　　105谢混问羊孚：「何以器举瑚琏？」羊曰：「故当以为接神之器。」

　　106桓玄既篡位后，御床微陷，群臣失色。侍中殷仲文进曰：「当由圣德渊重，厚地所以不能载。」时人善之。

　　107桓玄既篡位，将改置直馆，问左右：「虎贲中郎省应在何处？」有人答曰：「无省。」当时殊忤旨。问：「何以知无？」答曰：「潘岳秋兴赋叙曰：『余兼虎贲中郎将，寓直散骑之省。』」玄咨嗟称善。

　　108谢灵运好戴曲柄笠，孔隐士谓曰：「卿欲希心高远，何不能遗曲盖之貌？」谢答曰：「将不畏影者，未能忘怀。」

　　政事第三

　　1陈仲弓为太丘长，时吏有诈称母病求假。事觉，收之，令吏杀焉。主簿请付狱考众奸，仲弓曰：「欺君不忠，病母不孝，不忠不孝，其醉莫大。考求众奸，岂复过此？」

　　2陈仲弓为太丘长，有劫贼杀财主者，捕之。未至发所，道闻民有在草不起子者，回车往治之。主簿曰：「贼大，宜先按讨。」仲弓曰：「盗杀财主，何如骨肉相残？」

　　3陈元方年十一时，候袁公。袁公问曰：「贤家君在太丘，远近称之，何所履行？」元方曰：「老父在太丘，强者绥之以德，弱者抚之以仁，恣其所安，久而益敬。」袁公曰：「孤往者尝为邺令，正行此事。不知卿家君法孤，孤法卿父？」元方曰：「周公、孔子，异世而出，周旋动静，万里如一。周公不师孔子，孔子亦不师周公。」

　　4贺太傅作吴郡，初不出门，吴中诸强族轻之，乃题府门云：「会稽鸡，不能啼。」贺闻，故出行，至门反顾，索笔足之曰：「不可啼，杀吴儿。」于是至诸屯邸，检校诸顾、陆役使官兵及藏逋亡，悉以事言上，罪者甚众。陆抗时为江陵都督，故下请孙皓，然后得释。

　　5山公以器重朝望，年逾七十，犹知管时任。贵胜年少，若和、裴、王之徒，并共言咏。有署阁柱曰：「阁东，有大牛，和峤鞅，裴楷□（革秋），王济剔嬲不得休。」或云潘尼作之。

　　6贾充初定律令，与羊祜共咨太傅郑冲，冲曰：「皋陶严明之旨，非仆暗懦所探。」羊曰：「上意欲令小加弘润。」冲乃粗下意。

　　7山司徒前后选，殆周遍百官，举无失才，凡所题目，皆如其言。唯用陆亮，是诏所用，与公意异，争之不从。亮亦寻为贿败。

　　8嵇康被诛后，山公举康子绍为秘书丞。绍咨公出处，公曰：「为君思之久矣。天地四时，犹有消息，而况人乎？」

　　9王安期为东海郡。小吏盗池中鱼，纲纪推之。王曰：「文王之囿，与众共之。池鱼复何足惜！」

　　10王安期作东海郡，吏录一犯夜人来。王问：「何处来？」云：「从师家受书还，不觉日晚。」王曰：「鞭挞宁越以立威名，恐非致理之本！使吏送令归家。

　　11成帝在石头，任让在帝前戮侍中锺雅、右侍卫将军刘超。帝泣曰：「还我侍中。」让不奉诏，遂斩超、雅。事平之后，陶公与让有旧，欲宥之。许柳儿思妣者至佳，诸公欲全之；若全思妣，则不得不为陶全让。于是欲并宥之。事奏，帝曰：「让是杀我侍中者，不可宥！」诸公以少主不可违，并斩二人。

　　12王丞相拜扬州，宾客数百人并加沾接，人人有说色。唯有临海一客姓任及数胡人为未洽。公因便还到过任边，云：「君出，临海便无复人。」任大喜说。因过胡人前，弹指云：「兰□（门者），兰□（门者）」群胡同笑，四坐并欢。

　　13陆太尉诣王丞相咨事，过后辄翻异，王公怪其如此。后以问陆，陆曰：「公长民短，临时不知所言，既后觉其不可耳。」

　　14丞相尝夏月至石头看庾公，庾公正料事。丞相云：「暑，可小简之。」庾公曰：「公之遗事，天下亦未以为允。」

　　15丞相末年，略复不省事，正封□（竹录）诺之。自叹曰：「人言我愦愦，后人当思此愦愦。」

　　16陶公性检厉，勤于事。作荆州时，敕船官悉录锯木屑，不限多少。咸不解此意。后正会，值积雪始晴，听事前除雪后犹湿，于是悉用木屑覆之，都无所妨。官用竹，皆令录厚头，积之如山。后桓宣武伐蜀，装船，悉以作钉。又云，尝发所在竹篙，有一官长连根取之，仍当足。乃超两阶用之。

　　17何骠骑作会稽，虞存弟謇作郡主簿，以何见客劳损，欲白断常客，使家人节量择可通者。作白事成，以见存，存时为何上佐，正与謇共食，语云：「白事甚好，待我食毕作教。」食竟，取笔题白事后云：「若得门庭长如郭林宗者，当如所白。汝何处得此人？」謇于是止。

　　18王、刘与深公共看何骠骑，骠骑看文书，不顾之。王谓何曰：「我今故与深公来相看，望卿摆拨常务，应对玄言，那得方低头看此邪？」何对曰：「我不看此，卿等何以得存？」诸人以为佳。

　　19桓公在荆州，全欲以德被江、汉，耻以威刑肃物。令史受杖，正从朱衣上过。桓式年少，从外来，云：「向从阁下过，见令史受杖，上捎云根，下拂地足。」意讥不着。桓公云：「我犹患其重。」

　　20简文为相，事动经年，然后得过。桓公甚患其迟，常加劝勉。太宗曰：「一日万机，那得速！」

　　21山遐去东阳，王长史就简文索东阳云：「承藉猛政，故可以和静致治。」

　　22殷浩始作扬州，刘尹行，日小欲晚，便使左右取袱。人问其故，答曰：「刺史严，不敢夜行。」

　　23谢公时，兵厮逋亡，多近窜南塘，下诸舫中。或欲求一时搜索，谢公不许，云：「若不容置此辈，何以为京都？」

　　24王大为吏部郎，尝作选草，临当奏，王僧弥来，聊出示之。僧弥得，便以己意改易所选者近半，王大甚以为佳，更写即奏。

　　25王东亭与张冠军善。王既作吴郡，人问小令曰：「东亭作郡，风政何似？」答曰：「不知治化何如，唯与张祖希情好日隆耳。」

　　26殷仲堪当之荆州，王东亭问曰：「德以居全为称，仁以不害物为名。方今宰牧华夏，处杀戮之职，与本操将不乖乎？」殷答曰：「皋陶造刑辟之制，不为不贤；孔丘居司寇之任，未为不仁。」

　　文学第四

　　1郑玄在马融门下，三年不得相见，高足弟子传授而已。尝算浑天不合，诸弟子莫能解；或言玄能者，融召令算，一转便决，众咸骇服。及玄业成辞归，既而融有「礼乐皆东」之叹，恐玄擅名而心忌焉。玄亦疑有追，乃坐桥下，在水上据屐。融果转式逐之，告左右曰：「玄在土下水上而据木，此必死矣。」遂罢追。玄竟以得免。

　　2郑玄欲注春秋传，尚未成，时行与服子慎遇，宿客舍。先未相识，服在外车上与人说己注传意，玄听之良久，多与己同。玄就车与语曰：「吾久欲注，尚未了。听君向言，多与我同，今当尽以所注与君。」遂为服氏注。

　　3郑玄家奴婢皆读书。尝使一婢。不称旨，将挞之，方自陈说，玄怒，使人曳着泥中。须臾，复有一婢来，问曰：「胡为乎泥中？」答曰：「薄言往□（塑土换心），逢彼之怒。」

　　4服虔既善春秋，将为注，欲参考同异；闻崔烈集门生讲传，遂匿姓名，为烈门人赁作食。每当至讲时，辄窃听户壁间。既知不能逾己，稍共诸生叙其短长。烈闻，不测何人。然素闻虔名，意疑之。明早往，及未寐，便呼：「子慎！子慎！」虔不觉惊应，遂相与友善。

　　5锺会撰四本论，始毕，甚欲使嵇公一见，置怀中，既定，畏其难，怀不敢出，于户外遥掷，便回急走。

　　6何宴为吏部尚书，有位望，时谈客盈坐。王弼未弱冠，往见之。宴闻弼名，因条向者胜理语弼曰：「此理仆以为极，可得复难不？」弼便作难，一坐人便以为屈。于是弼自为客主数番，皆一坐所不及。

　　7何平叔注老子，始成，诣王辅嗣，见王注精奇，乃神伏，曰：「若斯人，可与论天人之际矣！」因以所注为道、德二论。

　　8王辅嗣弱冠诣裴徽，徽问曰：「夫无者，诚万物之所资，圣人莫肯致言，而老子申之无已，何邪？」弼曰：「圣人体无，无又不可以训，故言必及有；老、庄未免于有，恒训其所不足。」

　　9傅嘏善言虚胜，荀粲谈尚玄远，每至共语，有争而不相喻。裴冀州释二家之义，通彼我之怀，常使两情皆得，彼此俱畅。

　　10何宴注老子未毕，见王弼自说注老子旨，何意多所短，不复得作声，但应诺诺，遂不复注，因作道德论。

　　11中朝时，有怀道之流，有诣王夷甫咨疑者。值王昨已语多，小极，不复相酬答，乃谓客曰：「身今少恶，裴逸民亦近在此，君可往问。」

　　12裴成公作崇有论，时人攻难之，莫能折，唯王夷甫来，如小屈。时人即以王理难裴，理还复申。

　　13诸葛宏年少不肯学问，始与王夷甫谈，便已超诣。王叹曰：「卿天才卓出，若复小加研寻，一无所愧。」宏后看庄、老，更与王语，便足相抗衡。

　　14卫□（王介）总角时，问乐令「梦」，乐云「是想。」卫曰：「形神所不接而梦，岂是想邪？」乐云：「因也。未尝梦乘车入鼠穴、捣齑啖铁杵，皆无想无因故也。」卫思「因」，经日不得，遂成病。乐闻，故命驾为剖析之，卫即小差。乐叹曰：「此儿胸中当必无膏肓之疾！」

　　15庾子嵩读庄子，开卷一尺便放去，曰：「了不异人意。」

　　16客问乐令「旨不至」者，乐亦不复剖析文句，直以麈尾柄确几曰；「至不？」客曰：「至。」乐因又举麈尾曰；「若至者，那得去？」于是客乃悟服。乐辞约而旨达，皆此类。

　　17初，注庄子者数十家，莫能究其旨要。向秀于旧注外为解义，妙析奇致，大畅玄风，唯秋水、至乐二篇未竟而秀卒。秀子幼，义遂零落，然犹有别本。郭象者，为人薄行，有俊才，见秀义不传于世，遂窃为己注，乃自注秋水、至乐二篇，又易马蹄一篇，其余众篇，或定点文句而已。后秀义别本出，故今有向、郭二庄，其义一也。

　　18阮宣子有令闻。太尉王夷甫见而问曰：「老庄与圣教同异？」对曰：「将无同？」太尉善其言，辟之为掾。世谓「三语掾」。卫□（王介）嘲之曰：「一言可辟，何假于三！」宣子曰：「苟是天下人望，亦可无言而辟，复何假于一！」遂相与为友。

　　19裴散骑娶王太尉女，婚后三日，诸婿大会，当时名士、王、裴子弟悉集。郭子玄在坐，挑与裴谈。子玄才甚丰赡，始数交，未快；郭陈张甚盛，裴徐理前语，理致甚微，四坐咨嗟称快，王亦以为奇，谓语诸人曰：「君辈勿为尔，将受困寡人女婿。」

　　20卫□（王介）始度江，见王大将军，因夜坐，大将军命谢幼舆。□（王介）见谢，甚说之，都不复顾王，遂达旦微言，王永夕不得豫。□（王介）体素羸，恒为母所禁。尔昔忽极，于此病笃，遂不起。

　　21旧云，王丞相过江左，止道声无哀乐、养生、言尽意，三理而已，然宛转关生，无所不入。

　　22殷中军为庾公长史，下都，王丞相为之集，桓公、王长史、王蓝田、谢镇西并在。丞相自起解帐带麈尾，语殷曰：「身今日当与君共谈析理。」既共清言，遂达三更。丞相与殷共相往反，其余诸贤略无所关。既彼我相尽，丞相乃叹曰：「向来语，乃竟未知理源所归。至于辞喻不相负，正始之音，正当尔耳。」明旦，桓宣武语人曰：「昨夜听殷、王清言，甚佳，仁祖亦不寂寞，我亦时复造心；顾看两王掾，辄□（羽妾）如生母狗馨。」

　　23殷中军见佛经，云：「理亦应在阿堵上。」

　　24谢安年少时，请阮光禄道白马论，为论以示谢。于时谢不即解阮语，重相咨尽。阮乃叹曰：「非但能言人不可得，正索解人亦不可得！」

　　25褚季野语孙安国云：「北人学问，渊综广博。」孙答曰：「南人学问，清通简要。」支道林闻之，曰：「圣贤故所忘言。自中人以还，北人看书，如显处视月，南人学问，如牖中窥日。」

　　26刘真长与殷渊源谈，刘理如小屈，殷曰：「恶，卿不欲作将善云梯仰攻。」

　　27殷中军云：「康伯未得我牙后慧。」

　　28谢镇西少时，闻殷浩能清言，故往造之。殷未过有所通，为谢标榜诸义，作数百语，既有佳致，兼辞条丰蔚，甚足以动心骇听。谢注神倾意，不觉流汗交面。殷徐语左右：「取手巾与谢郎拭面。」

　　29宣武集诸名胜讲易，日说一卦。简文欲听，闻此便还，曰：「义自当有难易，其以一卦为限邪？」30有北来道人好才理，与林公相遇于瓦官寺，讲小品。于时竺法深、孙兴公悉共听。此道人语，屡设疑难，林公辩答清析，辞气俱爽。此道人每辄摧屈。孙问深公：「上人当是逆风家，向来何以都不言？」深公笑而不答。林公曰：「白旃檀非不馥，焉能逆风？」深公得此义，夷然不屑。

　　31孙安国往殷中军许共论，往反精苦，客主无间。左右进食，冷而复暖者数四。彼我奋掷麈尾，悉脱落，满餐饭中。宾主遂至莫忘食。殷乃语孙曰：「卿莫作强口马，我当穿卿鼻！」孙曰：「卿不见决牛鼻，人当穿卿颊！」32庄子逍遥篇，旧是难处，诸名贤所可钻味，而不能拔理于郭、向之外。支道林在白马寺中，将冯太常共语，因及逍遥。支卓然标新理于二家之表，立异义于众贤之外，皆是诸名贤寻味之所不得。后遂用支理。

　　33殷中军尝至刘尹所清言。良久，殷理小屈，游辞不已，刘亦不复答。殷去后，乃云：「田舍儿，强学人作尔馨语！」

　　34殷中军虽思虑通长，然于才性偏精。忽言及四本，便若汤池铁城，无可攻之势。

　　35支道林造即色论，论成，示王中郎，中郎都无言。支曰：「默而识之乎？」王曰：「既无文殊，谁能见赏？」

　　36王逸少作会稽，初至，支道林在焉。孙兴公谓王曰：「支道林拔新领异，胸怀所及乃自佳，卿欲见不？」王本自有一往隽气，殊自轻之。后孙与支共载往王许，王都领域，不与交言。须臾支退。后正值王当行，车已在门，支语王曰：「君未可去，贫道与君小语。」因论庄子逍遥游。支作数千言，才藻新奇，花烂映发。王遂披襟解带，留连不能已。

　　37三乘佛家滞义，支道林分判，使三乘炳然。诸人在下坐听，皆云可通。支下坐，自共说，正当得两，入三便乱。今义弟子虽传，犹不尽得。

　　38许掾年少时，人以比王苟子，许大不平。时诸人士及林法师并在会稽西寺讲，王亦在焉。许意甚忿，便往西寺与王论理，共绝优劣，苦相折挫，王遂大屈。许复执王理，王执许理，更相覆疏，王复屈。许谓支法师曰：「弟子向语何似？」支从容曰：「君语佳则佳矣，何至相苦邪？岂是求理中之谈哉？」

　　39林道人诣谢公，东阳时始总角，新病起，体未堪劳。与林公讲论，遂至相苦。母王夫人在壁后听之，再遣信令还，而太傅留之。王夫人因自出，云：「新妇少遭家难，一生所寄，唯在此儿。」因流涕抱儿以归。谢公语同坐曰：「家嫂辞情慷慨，致可传述，恨不使朝士见！」

　　40支道林、许掾诸人共在会稽王斋头。支为法师，许为都讲。支通一义，四坐莫不厌心。许送一难，众人莫不□（扌卞）舞。但共嗟咏二家之美，不辩其理之所在。

　　41谢车骑在安西艰中，林道人往就语，将夕乃退。有人道上见者，问云：「公何处来？」答云：「今日与谢孝剧谈一出来。」

　　42支道林初从东出，住东安寺中。王长史宿构精理，并撰其才藻，往与支语，不大当对。王叙致数百语，自谓是名理奇藻。支徐徐谓曰：「身与君别多年，君义言了不长进。」王大惭而退。

　　43殷中军读小品，下二百签，皆是精微，世之幽滞。尝欲与支道林辩之，竟不得。今小品犹存。

　　44佛经以为祛练神明，则圣人可致。简文云：「不知便可登峰造极不？然陶练之功，尚不可诬。」

　　45于法开始与支公争名，后精渐归支，意甚不忿，遂遁迹剡下。遣弟子出都，语使过会稽。于时支公正讲小品。开戒弟子：「道林讲，比汝至，当在某品中。」因示语攻难数十番，云：「旧此中不可复通。」弟子如言诣支公。正值讲，因谨述开意，往反多时，林公遂屈。厉声曰：「君何足复受人寄载来！」

　　46殷中军问：「自然无心于禀受，何以正善人少，恶人多？」诸人莫有言者。刘尹答曰：「譬如泄水注地，正自纵横流漫，略无正方圆者。」一时绝叹，以为名通。

　　47康僧渊初过江，未有知者，恒周旋市肆，乞索以自营。忽往殷渊源许，值盛有宾客，殷使坐，粗与寒温，遂及义理，语言辞旨，曾无愧色，领略祖举，一往参诣。由是知之。

　　48殷、谢诸人共集。谢因问殷：「眼往属万形，万形来入眼不？」

　　49人有问殷中军：「何以将得位而梦棺器，将得财而梦矢秽？」殷曰：「官本是臭腐，所以将得而梦棺尸；财本是粪土，所以将得而梦秽污。」时人以为名通。

　　50殷中军被废东阳，始看佛经。初视维摩诘，疑般若波罗密太多；后见小品，恨此语少。

　　51支道林、殷渊源俱在相王许。相王谓二人：「可试一交言。而才性殆是渊源崤、函之固，君其慎焉！」支初作，改辄远之；数四交，不觉入其玄中。相王抚肩笑曰：「此自是其胜场，安可争锋！」

　　52谢公因子弟集聚，问：「毛诗何句最佳？」遏称曰：「『昔我往矣，杨柳依依；今我来思，雨雪霏霏。』」公曰：「『□（讠于）谟定命，远猷辰告。』」谓：「此句偏有雅人深致。」

　　53张凭举孝廉，出都，负其才气，谓必参时彦。欲诣刘尹，乡里及同举者共笑之。张遂诣刘，刘洗涤料事，处之下坐，唯通寒暑，神意不接。张欲自发无端。顷之，长史诸贤来清言，客主有不通处，张乃遥于末坐判之，言约旨远，足畅彼我之怀，一坐皆惊。真长延之上坐，清言弥日，因留宿至晓。张退，刘曰：「卿且去，正当取卿共诣抚军。」张还船，同侣问何处宿，张笑而不答。须臾，真长遣传教觅张孝廉船，同侣惋愕。即同载诣抚军。至门，刘前进谓抚军曰：「下官今日为公得一太常博士妙选。」既前，抚军与之话言，咨嗟称善，曰：「张凭勃□（穴卒）为理窟。」即用为太常博士。

　　54汰法师云：「『六通』、『三明』同归，正异名耳。」

　　55支道林、许、谢盛德，共集王家，谢顾诸人曰：「今日可谓彦会，时既不可留，此集固亦难常，当共言咏，以写其怀。」许便问主人：「有庄子不？」正得鱼父一篇。谢看题，便各使四坐通。支道林先通，作七百许语，叙致精丽，才藻奇拔，众咸称善。于是四坐各言怀毕。谢问曰：「卿等尽不？」皆曰：「今日之言，少不自竭。」谢后粗难，因自叙其意，作万余语，才峰秀逸，既自难干，加意气凝托，萧然自得，四坐莫不厌心。支谓谢曰：「君一往奔诣，故复自佳耳。」

　　56殷中军、孙安国、王、谢能言诸贤，悉在会稽王许，殷与孙共论易象妙于见形，孙语道合，意气干云，一坐咸不安孙理，而辞不能屈。会稽王慨然叹曰：「使真长来，故应有以制彼。」即迎真长，孙意己不如。真长既至，先令孙自叙本理，孙粗说己语，亦觉殊不及向。刘便作二百许语，辞难简切，孙理遂屈。一坐同时抚掌而笑，称美良久。

　　57僧意在瓦官寺中，王苟子来，与共语，便使其唱理。意谓王曰：「圣人有情不？」王曰：「无。」重问曰：「圣人如柱邪？」王曰：「如筹算，虽无情，运之者有情。」僧意云：「谁运圣人邪？」苟子不得答而去。

　　58司马太傅问谢车骑：「惠子其书五车，何以无一言入玄？」谢曰：「故当是其妙处不传。」

　　59殷中军被废，徙东阳，大读佛经，皆精解。唯至「事数」处不解。遇见一道人，问所谶，便释然。

　　60殷仲堪精核玄论，人谓莫不研究。殷乃叹曰：「使我解四本，谈不翅尔。」

　　61殷荆州曾问远公：「易以何为体？」答曰：「易以感为体。」殷曰：「铜山西崩，灵钟东应，便是易耶？」远公笑而不答。

　　62羊孚弟娶王永言女，及王家见婿，孚送弟俱往。时永言父东阳尚在，殷仲堪是东阳女婿，亦在坐。孚雅善理义，乃与仲堪道齐物，殷难之。羊云：「君四番后当得见同。」殷笑曰：「乃可得尽，何必相同。」乃至四番后一通。殷咨嗟曰：「仆便无以相异。」叹为新拔者久之。

　　63殷仲堪云：「三日不读道德经，便觉舌本间强。」

　　64提婆初至，为东亭第讲阿毗昙。始发讲，坐裁半，僧弥便云：「都已晓。」即于坐分数四有意道人，更就余屋自讲。提婆讲竟，东亭问法冈道人曰：「弟子都未解，阿弥那得已解？所得云何？」曰：「大略全是，故当小未精核耳。」

　　65桓南郡与殷荆州共谈，每相攻难。年余后但一两番，桓自叹才思转退，殷云：「此乃是君转解。」

　　66文帝尝令东阿王七步作诗，不成者行大法。应声便为诗曰：「煮豆持作羹，漉菽以为汁。萁在釜下然，豆在釜中泣；本是同根生，相煎何太急？」帝深有惭色。

　　67魏朝封晋文王为公，备礼九锡，文王固让不受。公卿将校当诣府敦喻。司空郑冲驰遣信就阮籍求文。籍时在袁孝尼家，宿醉扶起，书札为之，无所点定，乃写付使。时人以为神笔。

　　68左太冲作三都赋初成，时人互有讥訾，思意不惬。后示张公，张曰：「此二京可三。然君文未重于世，宜以经高名之士。」思乃询求于皇甫谧，谧见之嗟叹，遂为作叙。于是先相非贰者，莫不敛衽赞述焉。

　　69刘伶著酒德颂，意气所寄。

　　70乐令善于清言，而不长于手笔。将让河南尹，请潘岳为表。潘云：「可作耳，要当得君意。」乐为述己所以为让，标位二百许语，潘直取错综，便成名笔。时人咸云：「若乐不假潘之文，潘不取乐之旨，则无以成斯矣。」

　　71夏侯湛作周诗成，示潘安仁，安仁曰：「此非徒温雅，乃别见孝悌之性。」潘因此遂作家风诗。

　　72孙子荆除妇服，作诗以示王武子。王曰：「未知文生于情，情生于文？览之凄然，增伉俪之重。」

　　73太叔广甚辩给，而挚仲治长于翰墨，俱为列卿。每至公坐，广谈，仲治不能对；退，着笔难广，广又不能答。

　　74江左殷太常父子，并能言理，亦有辩讷之异。扬州口谈至剧，太常辄云：「汝更思吾论。」

　　75庾子嵩作意赋成，从子文康见，问曰：「若有意邪，非赋之所尽；若无意邪，复何所赋？」答曰：「正在有意无意之间。」

　　76郭景纯诗云：「林无静树，川无停流。」阮孚云：「泓峥萧瑟，实不可言。每读此文，辄觉神超形越。」

　　77庾阐始作扬都赋，道温、庾云：「温挺义之标，庾作民之望。方响则金声，比德则玉亮。」庾公闻赋成，求看，兼赠贶之。阐更改「望」为「俊」，以「亮」为「润」云。

　　78孙兴公作庾公诔，袁羊曰：「见此张缓。」于时以为名赏。

　　79庾仲初作扬都赋成，以呈庾亮。亮以亲族之怀，大为其名价云：「可三二京、四三都。」于此人人竞写，都下纸为之贵。谢太傅云：「不得尔，此是屋下架屋耳，事事拟学，而不免俭狭。」

　　80习凿齿史才不常，宣武甚器之，未三十，便用为荆州治中。凿齿谢笺亦云：「不遇明公，荆州老从事耳！」后至都见简文，返命，宣武问：「见相王何如？」答云：「一生不曾见此人。」从此忤旨，出为衡阳郡，性理遂错。于病中犹作汉晋春秋，品评卓逸。

　　81孙兴公云：「三都、二京，五经鼓吹。」

　　82谢太傅问主簿陆退：「张凭何以作母诔，而不作父诔？」退答曰：「故当是丈夫之德，表于事行；妇人之美，非诔不显。」

　　83王敬仁年十三作贤人论，长史送示真长，真长答云：「见敬仁所作论，便足参微言。」

　　84孙兴公云：「潘文烂若披锦，无处不善；陆文若排沙简金，往往见宝。」

　　85简文称许掾云：「玄度五言诗，可谓妙绝时人。」

　　86孙兴公作天台赋成，以示范荣期，云：「卿试掷地，要作金石声。」范曰：「恐子之金石，非宫商中声。」然每至佳句，辄云：「应是我辈语。」

　　87桓公见谢安石作简文谥议，看竟，掷与坐上诸客曰：「此是安石碎金。」

　　88袁虎少贫，尝为人佣载运租。谢镇西经船行，其夜清风朗月，闻江渚间估客船上有咏诗声，甚有情致；所咏五言，又其所未尝闻，叹美不能已。即遣委曲讯问，乃是袁自咏其所作咏史诗。因此相要，大相赏得。

　　89孙兴公云：「潘文浅而净，陆文深而芜。」

　　90裴郎作语林，始出，大为远近所传。时流年少，无不传写，各有一通。载王东亭作经王公酒垆下赋，甚有才情。

　　91谢万作八贤论，与孙兴公往反，小有利钝。谢后出以示顾君齐，顾曰：「我亦作，知卿当无所名。」

　　92桓宣武命袁彦伯作北征赋，既成，公与时贤共看，咸嗟叹之。时王□（王旬）在坐，云：「恨少一句。得『写』字足韵，当佳。」袁即于坐揽笔益云：「感不绝于余心，溯流风而独写。」公谓王曰：「当今不得不以此事推袁。」

　　93孙兴公道：「曹辅佐才如白地明光锦，裁为负版绔，非无文采，酷无裁制。」

　　94袁彦伯作名士传成，见谢公，公笑曰：「我尝与诸人道江北事，特作狡狯耳，彦伯遂以著书。」

　　95王东亭到桓公吏，既伏阁下，桓令人窃取其白事，东亭即于阁下另作，无复向一字。

　　96桓宣武北征，袁虎时从，被责免官。会须露布文，唤袁倚马前令作。手不辍笔，俄得七纸，殊可观。东亭在侧，极叹其才。袁虎云：「当令齿舌间得利。」

　　97袁宏始作东征赋，都不道陶公。胡奴诱之狭室中，临以白刃，曰：「先公勋业如是！君作东征赋，云何相忽略？」宏窘蹙无计，便答：「我大道公，何以云无？」有诵曰：「精金百炼，在割能断。功则治人，职思靖乱。长沙之勋，为史所赞。」

　　98或问顾长康：「君筝赋何如嵇康琴赋？」顾曰：「不赏者，作后出相遗。深识者，亦以高奇见贵。」

　　99殷仲文天才宏赡，而读书不甚广博，亮叹曰：「若使殷仲文读书半袁豹，才不减班固。」100羊孚作雪赞云：「资清以化，乘气以霏。遇象能鲜，即洁成辉。」桓胤遂以书扇。

　　101王孝伯在京，行散至其弟王睹户前，问：「古诗中何句为最？」睹思未答。孝伯咏「『所遇无故物，焉得不速老？』此句为佳。」

　　102桓玄尝登江陵城南楼云：「我今欲为王孝伯作诔。」因吟啸良久，随而下笔。一坐之间，诔以之成。

　　103桓玄初并西夏，领荆、江二州、二府、一国。于时始雪，五处俱贺，五版并入。玄在听事上，版至，即答版后，皆粲然成章，不相揉杂。

　　104桓玄下都，羊孚时为兖州别驾，从京来诣门，笺曰：「自顷世故睽离，心事沦蕴。明公启晨光于积晦，澄百流以一源。」桓见笺，驰唤前，云：「子道，子道，来何迟！」即用为记室参军。孟昶为刘牢之主簿，诣门谢，见云：「羊侯，羊侯，百口赖卿。」
进入：世说新语01 02 03（当前页：01）
返回：诸子百家目录

家庭百宝箱系列软件 秦堤居士精心编制 版权所有 侵权必究