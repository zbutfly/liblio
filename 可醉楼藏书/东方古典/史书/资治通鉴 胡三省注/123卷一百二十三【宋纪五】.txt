卷第一百二十三【宋纪五】起柔兆困敦（丙子），尽重光大荒落（辛巳），凡六年。

     太祖文皇帝中之上

     元嘉十三年〔（丙子、四三六）〕

     春，正月，癸丑朔，上有疾，不朝会。〔朝，直遥翻；下同。〕

     甲寅，魏主还宫。

     二月，戊子，燕王遣使入贡于魏，〔使，疏吏翻；下同。〕请送侍子。魏主不许，〔燕王屡请送侍子而不至，魏主知其诈，故不许。〕将举兵讨之；壬辰，遣使者十余辈诣东方高丽等诸国告谕之。〔谕以燕王之罪，使不得与通；或有奔逸，使不德容受之也。〕

     司空、江州刺史、永修公檀道济，〔汉灵帝中平中，立永修县，属豫章郡，隋开皇九年，并入建昌县。〕立功前朝，威名甚重，左右腹心并经百战，诸子又有才气，朝廷疑畏之。〔朝，直遥翻。〕帝久疾不愈，刘湛说司徒义康，以为「宫车一日晏驾，道济不复可制。」〔说，输芮翻复，扶又翻；下足复同。〕会帝疾笃，义康言于帝，召道济入朝。其妻向氏谓道济曰：〔姓谱，祁姓之后为向国。向，式亮翻，又如字。〕「高世之勋，自古所忌。今无事相召，祸其至矣。」既至，留之累月。帝稍间，〔间，如字。〕将遣还，已下渚，〔道济将还江州，船已下秦淮渚。〕未发；会帝疾动，义康矫召道济入祖道，因执之。三月，己未，下诏称：「道济潜散金货，招诱剽猾，〔诱，音酉。剽，匹妙翻。〕因朕寝疾，规肆祸心。」收付廷尉，并其子给事黄门侍郎植等十一人诛之，唯有其孙孺。〔唯有诸孙之在重孺者。〕又杀司空参军薛彤、高进之；二人皆道济腹心，有勇力，时人比之关、张。〔关羽、张飞也。〕

     道济见牧，愤怒，目光如炬，脱帻投地曰：「乃坏汝万里长城！」〔坏，音怪。〕魏人闻之，喜曰：「道济死，吴子辈不足复惮。」〔为后魏人入寇，帝思道济张本。〕

     庚申，大赦；以中军将军南谯王义宣为江州刺史。

     辛未，魏平东将军娥清、安西将军古弼将精骑一万伐燕，平州刺史拓跋婴帅辽西将军诸军会之。〔将，即亮翻。骑，奇寄翻。帅读曰率；下同。〕

     氐王杨难当自称大秦王，改元建义。立妻为王后，世子为太子，置百官皆如天子之制，然犹贡奉宋、魏不绝。

     夏，四月，魏娥清、古弼攻燕白狼城，克之。〔白狼县，汉属右北平郡。燕以白狼城为重镇，置并州。魏后入并建德郡广都县。有白狼山，白狼水。〕

     高丽遣其将葛卢孟光将众数万随阳伊至和龙迎燕王。〔去年，燕遣阳伊请迎于高丽。〕高丽屯于临川。〔临川，在和龙城东。〕燕尚书令郭生因民之惮迁，开城门纳魏兵，〔考异曰：后魏古弼传作「大臣古泥」，今从十六国春秋钞。〕魏人疑之，不入。生逐勒兵攻燕王，王引高丽兵入自东门，与生战于阙下，生中流矢死。〔中，竹仲翻。〕葛卢孟光入城，命军士脱弊褐，取燕武库精仗以给之，大掠城中。

     五月，乙卯，燕王帅龙城见户东徒，〔帅，读曰率。见，贤遍翻。冯氏历二主二十八年而灭。〕焚宫殿，火一旬不灭；令妇人被甲居中，阳伊等勒精兵居外，葛卢孟光帅骑殿后，〔被，皮义翻。殿，丁旬翻。〕方轨而进，前后八十余里。古弼部将高荀子帅骑欲追之，〔将，即亮翻。帅，读曰率。骑，奇寄翻。〕弼醉，拔刀止之，故燕王得逃去。魏主闻之，怒，槛军征弼及娥清至平城，皆黜为门卒。

     戊午，魏主遣散骑常侍封拨使高丽，〔散，悉亶翻。骑，奇寄翻。使，疏吏翻。〕令送燕王。

     丁卯，魏主如河西。

     六月，诏宁朔将军萧汪之将兵讨程道养；军至郪口，〔郪江源出今潼川府铜山县，历遂宁父府长江县而合于涪水，谓之郪口。郪，音妻。〕帛氐奴请降。〔降，户江翻。〕道养兵败，还入郪山。

     赫连定之西迁也，〔事见上卷八年。〕杨难当遂据上邽。秋，七月，魏主遣骠骑大将军乐平王丕、尚书令刘絜督河西、高平诸军以讨之，先遣平东将军崔赜赍诏书谕难当。〔骠，匹妙翻。骑，奇寄翻。赜，士革翻。〕

     魏散骑侍郎游雅来聘。〔姓谱：郑公子偃字子游，后以为氏，魏为广平望姓。〕

     八月，魏主畋于河西。

     魏主遣广平公张黎发定州兵一万二千通莎泉道。〔莎泉在灵丘。魏收地形志：灵丘郡有莎泉县。隋废灵丘为县，并莎泉入焉。莎，素何翻。〕

     九月，庚戍，魏乐平王丕等至略阳；杨难当惧，请奉诏，摄上邽守兵还仇池。诸将议以为：「不诛其毫帅，〔帅，所类翻。〕军还之后，必相聚为乱。又，大众远出，不有所掠，无以充军实，赏将士。」丕将从之，中书侍郎高允参丕军事，谏曰：「如诸将之谋，是伤其向化之心；大军既还，为乱必速。」丕乃止，〔还，从宣翻，又如字。〕抚慰初附，秋毫不犯，秦、陇遂安。难当以其子顺为雍州刺史，镇下辨。〔雍，于用翻。辨，步苋翻。〕

     高丽不送燕王于魏，遣使奉表，称「当与冯弘俱王化」。魏主以高丽违诏，议击之，将发陇右骑卒，〔丽，力知翻。使，疏吏翻。骑，奇寄翻。〕刘絜曰：「秦、陇新民，且当优复，〔新民，新附之民也。复，方目翻。〕俟其饶实，然后用之。」乐平王丕曰：「和龙新定，宜广修农桑以丰军实，然后进取，则高丽一举可灭也。」魏主乃止。

     癸丑，封皇子浚为始兴王，骏为武陵王。

     冬，十一月，己酉，魏主如稒阳，〔稒，音固。〕驱野马于云中，置野马苑；闰月，壬子，还宫。

     初，高祖克长安，〔事见一百十八卷晋安帝义熙十三年。〕得古铜浑仪，〔浑，户本翻。〕仪状虽举，不缀七曜。〔日月五星谓之七曜。〕是岁，诏太史令钱乐之更铸浑仪。径六尺八分，以水转之，昏明中星与天相应。〔孟春之月，昏，参中；旦，尾中。仲春之月，昏，弧中；旦，建星中。季春之月，昏，七星中；旦，牵牛中。孟夏之月，昏，冀中；旦，婺女中。仲夏之月，昏，亢中；旦，危中。季夏之月，昏，火中；旦，奎中。孟秋之月，昏，建星中；旦，毕中。仲秋之月，昏，牵牛中；旦，觜觿中。季秋之月，昏，虚中；旦，柳中。孟冬之月，昏，危中；旦，七星中。仲冬之月，昏，炼壁中，旦，轸中。季冬之月，昏，娄中；旦，氐中。更，工衡翻。〕

     柔然与魏绝和亲，犯魏边，〔柔然与魏和，见上卷八年。〕

     吐谷浑惠王慕踭卒，弟慕利延立。〔踭，古回翻。〕

     十四年〔丁丑，四三七〕

     春，正月，戊子，魏北平宣王长孙嵩卒。〔长，知两翻。〕

     辛卯，大赦。

     二月，乙卯，魏主如幽州。三月，丁丑，魏主以南平王浑为镇东大将军、仪同三司，镇和龙。己卯，还宫。

     帝遣散骑常侍刘熙伯如魏议纳币，〔散，悉亶翻。〕会帝女亡而止。〔魏请婚始上卷十年。〕

     夏，四月，赵广、张寻、梁显等各帅众降；别将王道恩斩程道养，送首，余党悉平。〔九年，赵广等反，今乃平。帅，读曰率。降，户江翻。将，即亮翻。〕丁未，以辅国将军周籍之为益州刺史。

     魏主以民官多贪，〔郡守、县令，亲民之官。〕夏，五月，己丑，诏吏民得举告守令不如法省。于是奸猾专求牧宰之失，迫在位，横于闾里；〔横，户孟翻。〕而长吏咸降心待之，贪纵如故。〔长，知两翻。〕

     丙申，魏主如云中。

     秋，七月，戊子，魏永昌王健等讨山胡白龙余党于西河，灭之。

     八月，甲辰，魏主如河西；九月，甲申，还宫。

     丁酉，魏主遣使者拜吐谷浑王慕利延为镇西大将军、仪同三司，改封西平王。

     冬，十月，癸卯，魏主如云中；十一月，壬申，还宫。

     魏主复遣散骑侍郎董琬、高明等多赍金帛使西域，招抚九国。〔复，扶又翻；下不复、为复同。九国入贡，见上卷十二年。〕琬等至乌孙，其王甚喜，曰：「破落那、者舌二国〔破落那，汉大宛国也，去代万四千四百五十里。者舌，汉康居国也，去代万五千四百五十里也。〕皆欲称臣致贡于魏，但无路自致耳，今使君宜过抚之。」乃遣导译送琬诣破落那，明诣者舌。旁国闻之，争遣使者随琬等入贡，凡十六国，自是每岁朝贡不绝。〔朝，直遥翻。〕

     魏主以其妹武威公主妻河西王牧犍，〔妻，七细翻。犍，居言翻。〕河西王遣宋繇奉表诣平城谢，且问公〔【章：甲十一行本「公」上有「其母及」三字；乙十一行本同；孔本同；张校同；退斋校同。】〕主所宜称。魏主使群臣议之，皆曰：「母以子贵，妻从夫爵。〔春秋之义，母以子贵。礼记：妇人无爵，从夫之爵。〕牧犍母宜称河西国太后，公主于其国称王后，于京师则称公主。」魏主从之。

     初，牧犍娶凉武昭王之女，及魏公主至；李氏与其母尹氏迁居酒泉。顷之，李氏卒，尹氏抚之，不哭，曰：「汝国破家亡，今死晚矣。」牧犍之弟无腲稣讳镇酒泉，谓尹氏曰：「后株孙在伊吾，〔李保奔伊吾，见一百十九卷营阳王景平元年。〕后欲就之乎﹖」尹氏未测其意，绐之曰：「吾子孙漂荡，托身异域；余生无几，当死此，不复为毡裘之鬼也。」未几，潜奔伊吾。无讳遣骑追及之，尹氏谓追骑曰：「沮渠酒泉许吾归北，何为复追！汝取吾首以往，吾不复还矣。」追骑不敢逼，引还。尹氏卒于伊吾。〔史言尹氏义烈。绐，荡亥翻。几，居岂翻。复，扶又翻。骑，奇寄翻。卒，子恤翻。〕

     牧犍遣将军沮渠旁周入贡于魏，魏主遣侍中古弼、尚书李顺赐其侍臣衣服，并征世子封坛入侍。是岁，牧犍遣封坛如魏，亦遣使诣建康，〔使，疏吏翻。〕献杂书及敦煌赵所撰甲寅元历，〔敦，徒门翻。跃，读曰斐。魏书作「跃」」。撰，士免翻。〕并求杂书数十种，〔种，章勇翻。〕帝皆与之。

     李顺自河西还，魏主问之曰：「卿往年言取凉州之策，朕以东方有事，未遑也。今和龙已平，吾欲即以此年西征，可乎﹖」对曰：「臣畴昔所言，〔见上卷十年。〕以今观之，私谓不谬。然国家戎车屡动，士马疲劳，西征之议，请俟他年。」魏主乃止。

     十五年〔（戊寅、四三八）〕

     春，二月，丁未，以吐谷浑王慕利延为都督西秦．河．沙三诸军事、镇西大将军、西秦．河二州刺史、陇西王。

     三月，癸未，魏主诏罢沙门五十以下者。〔以其强壮，罢使为民，以从征投。〕

     初，燕王弘至辽东，高丽王琏遣使劳之曰：〔丽，力知翻。琏，力展翻。劳，力到翻。〕龙城王冯君，爰适野次，士马劳乎﹖」弘凓怒，称制让之；高丽处之平郭，〔处，昌吕翻。〕寻徒北丰。弘素侮高丽，政刑赏罚，犹如其国；高丽乃夺其侍人，取其太子王仁为质。〔质，音致。〕弘怨高丽，遣使上表求迎，上遣使者王白驹等迎之，并令高丽资遣。高丽王不欲使弘南来，遣将孙漱、高仇等杀弘于北丰，并其子孙十余人，〔果如杨之言。将，即亮翻；下同。〕谥弘曰昭成皇帝。白驹等帅所领七千余人掩讨漱、仇、杀仇，生擒漱。高丽王以白驹等专杀，遣使执送之。上以远国，不欲违其意，下白驹等狱，〔下，遐稼翻。〕已而原之。

     夏，四月，纳故黄门侍郎殷淳女为太子劭妃。

     五月，戊寅，魏大赦。

     丙申，魏主如五原；秋，七月，自五原北伐柔然。命乐平王丕督十五将出东道，永昌王健督十五将出西道，魏主自出中道。至浚稽山，复分中道为二：陈留王崇从大泽向涿邪山，魏主从浚稽北向天山，西登白阜，〔天山在漠北，即唐铁勒思结，多滥葛所保之地，非伊吾之折罗漫山也。白阜，疑即雪山。复，扶又翻。邪，读曰耶。〕不见柔然而还。时漠北大旱，无水草，人马多死。

     冬，十一月，丁卯朔，日有食之。

     十二月，丁巳，魏主至平城。

     豫章雷次宗好学，〔好，呼到翻；下同。〕隐居庐山。〔庐山在寻阳，今在南康城北十五里，寻阳之南，正面庐山。〕尝征为散骑侍郎，不就。是岁，以处士征至建康，为开馆于鸡笼山，〔鸡笼山在台城北郊。散，悉翻。骑，奇寄翻。处，昌吕翻。为，于伪翻。〕使众徒教授。帝雅好艺文，使丹杨尹庐江何尚之立玄学，太子率更令何承天立史学，〔晋志，太子率更令主宫殿门户及赏罚事，职如光禄勋、卫尉。更，工衔翻。〕司徒参军谢元立文学，并次宗儒学为四学。元，灵运之从祖弟也。帝数幸次宗学馆，令次宗以巾転侍讲，〔从，才用翻。数，所角翻。転，古侯翻。江南人士交际以为盛服，盖次于朝服。毛修之不肯以巾転到殷景仁之门是也。蜀注曰：巾谓巾帻，転谓单衣。〕资给甚厚。又除给事中，不就。久之，还庐山。

     臣光曰：易曰：「君子多识前言往行以畜其德。」〔行，下孟翻。易大畜彖辞。〕孔子曰：「辞达而已矣。」〔论语所记。〕然则史者儒之一端，文者儒之余事；至于老、庄虚无，固非所以为教也。夫学者所以求道；天下无二道，安有四学哉！

     帝性仁厚恭俭，勤于为政；守法而不峻，容物而不驰。百官皆久于其职，守宰以六期为断；吏不茍免，民有所系。三十年间，四境之内，晏安无事，户口蕃息；〔断，丁断翻。蕃，音烦。〕出租供傜，止于岁赋，〔岁赋，常赋也，言不额外取民。〕晨出暮归，自事而已。〔自适己事而已。〕闾阎之间，讲诵相闻；士敦操尚，乡耻轻薄。江左风俗，于斯为美，后之言政治者，皆称元嘉焉。〔治，直吏翻。〕

     十六年〔（己卯、四三九）〕

     春，正月，庚寅，司徒义康进位大将军、领司徒，〔自汉以来，大将军未三公上。司徒，承相职也。义康既进位，犹领司徒职。〕南兖州刺史、江夏王义恭进位司空。〔夏，户雅翻。〕

     魏主如定州。

     初，高祖遗诏，令诸子次第居荆州。临川王义庆在荆州八年，欲为之选代，〔为，于伪翻。〕其次应在南礁王义宣。帝以义宣人才凡鄙，置不用；二月，己亥，以衡阳王义季为都督荆．湘等八州诸军事、荆州刺史。义季尝春月出畋，有老父被苦而耕，〔被，皮义翻。苦，诗廉翻。〕左右斥之，老父曰：「盘于游畋，古人所戒。〔夏太康以游畋矢国。周公以文王戒成王盘乐也。〕今阳和布气，一日不耕，民矢其时，柰何以从禽之乐而驱斥老农也！」〔乐，音洛。〕义季止马曰：「贤者也。」命赐之食，辞曰：「大王不夺农时，则境内之民皆饱大王之食，老夫何敢独受大王之赐乎！」义季问其名，不告而退。

     三月，魏雍州刺史葛那寇上洛，〔魏雍州刺史治长安。此北上洛；南上洛寄治魏兴。魏书官氏志：内入诸姓，贺葛氏改为葛氏。雍，于用翻。〕上洛太守镡长生弃郡走。〔镡，徐林翻。〕

     辛未，魏主还宫。

     杨保宗与兄保显自童亭奔魏。〔保宗镇童亭见上卷十二年。〕庚寅，魏主以保宗为都督陇西诸军事、征西大将军、开府仪同三司、秦州牧、武都王，镇上邽，妻以公主；〔妻，七细翻。〕保显为镇西将军、晋寿公。〕

     河西王牧犍通于其嫂李氏，兄弟三人传嬖之。〔传，递也。以便辟得幸曰嬖。嬖，卑义翻。陆德明必计翻。〕李氏与牧之姊共毒魏公主，〔公主，魏主妹也。〕魏主遣解毒医乘传救之，得愈。〔传，知恋翻。〕魏主征李氏，牧犍不遣，厚资给，使居酒泉。

     魏每遣使者诣西域，〔使，疏吏翻；下同。〕常诏牧犍发导护送出流沙。使者自西域还，至武威，牧犍左右有告魏使者曰：「我君承蠕蠕可汗妄言云：〔可，从刊入声。汗音寒。〕『去岁魏天子自来伐我，士马疫死，大败而还；〔还，从宣翻，又如字；下同。〕我擒其长弟乐平王丕。』我君大喜，宣言于国。又闻可汗遣使告西域诸国，称『魏已削弱，今天下唯我为强，若更有魏使，勿复供奉。』西域诸国颇有贰心。」〔复，扶又翻；下能复同。两属曰贰。西域既贡奉魏，又信柔然之言，是有贰心。〕使还，具以状闻。魏主遣尚书贺多罗使凉州观虚实，多罗还，亦言牧犍虽外修臣礼，内实乖悖。〔悖，蒲内翻，又蒲没翻。〕

     魏主欲讨之，以问崔浩。对曰：「牧犍逆心已露，不可不诛。官军往年北伐，虽不克获，实无所损。战马三十万匹，计在道死伤不满八千，常岁赢死亦不灭万匹。〔赢，伦为翻。〕而远方乘虚，遽谓衰耗不能复振。今出其不意，大事猝至，彼必骇扰，不知所为，擒之必矣。」魏主曰：「善！吾意亦以为然。」于是大集公卿议于西堂。〔魏平城太极殿有东、西堂。〕

     弘农王奚斤等三十余人皆曰：「牧犍，西垂下国，虽心不纯臣，然继父位以来职贡不乏。朝廷待以藩臣，妻以公主；〔妻，七细翻。〕今其罪恶未彰，宜加恕宥。国家新征蠕蠕，〔蠕，人兖翻。〕士马疲弊，未可大举。且闻其地卤瘠，〔咸地曰卤，硗地曰瘠。〕难得水草，大军既至，彼必婴城固守。攻之不拔，野无所掠，此危道也。」

     初，崔浩恶尚书李顺，〔伐夏之役，浩、顺有隙。顺以使凉为魏主所宠待，浩愈恶之。恶，乌路翻。〕顺使凉州凡十二返，〔使，疏吏翻。〕魏主以为能。凉武宣王数与顺游宴，〔沮渠蒙逊谥武宣王。数，所角翻。〕对其群下时为骄慢之语；恐顺泄之，随以金宝纳于顺怀，顺亦为之隐。〔亦为，于伪翻。〕浩知之，密以白魏主，魏主未之信。及议伐凉州，顺与尚书古弼皆曰：「自温圉水以西至姑臧，〔据北史，「温圉水」当作「温围」。〕地皆枯石，绝无水草。彼人言，「姑臧城南天梯山上，冬有积雪，深至丈余，春夏消释，下流成川，居民引以溉灌。」彼闻军至，决此渠口，水必乏绝。〔彼人，谓凉人也。〕环城百里之内，〔环，音宦。〕地不生草，人马饥渴，难以久留。斤等之议是也。」魏主乃命浩与斤等相诘难，众无复他言，但云「彼无水草」。浩曰：「汉书地理志称『凉州之畜为天下饶』，若无水草，畜何以蕃﹖〔诘，去吉翻。难，乃旦翻。复，扶又翻；下敢复同。汉书地理志曰：凉州土广民稀，水草宜畜牧，故凉州之畜为天下饶。畜，许救翻，又许六翻。蕃音繁。〕又，汉人终不于无水草之地筑城郭，建郡县也。且雪之消释，仅能敛尘，何得通渠溉灌乎！此言大为欺诬矣。」〔欺，诳也。诬，诈也。〕李顺曰：「耳闻不如目见，吾尝目见，何可共辩﹖」浩曰：「汝受人金钱，欲为之游说，谓我目不见便可欺邪！」帝隐听，闻之，〔为，于伪翻。说，输芮翻。隐听者，隐屏而听也。〕乃出见斤等，辞色严厉，群臣不敢复言，唯唯而已。〔唯，于癸翻。〕

     群臣既出，振威将军代人伊与言于帝〔与，蒲拨翻。〕曰：「凉州若果无水草，彼何以为国﹖众议皆不可用，宜从浩言。」帝善之。

     夏，五月，丁丑，魏主治兵于西郊；〔治，直之翻。〕六月，甲辰，发平城。使侍中宣都王穆寿辅太子晃监国，决留台事，内外听焉。〔监，工衔翻。〕又使大将军长乐王稽敬、〔「稽敬」，北史作「稽敬」，当从之。魏书官氏志：北方诸姓，纥奚氏改为稽氏。〕辅国大将军建宁王崇将二万人屯漠南以备柔然。〔王将，即亮翻。〕命公卿为书以让河西王牧犍，数其十二罪，且曰：「若亲帅群臣委贽远迎，〔数，所具翻。帅，读曰率。古者执贽以见，拜，贽，首则委之于地，起则取而进之，此之谓委贽。〕谒拜马首，上策也。六军既临，面缚舆榇，其次也。若守迷穷城，不时悛悟，〔榇，初觐翻。悛，丑缘翻。〕身死族灭，为世大戮。宜思厥中，自求多福！」

     己酉，改封陇西王吐谷浑慕利延为河南王。

     魏主自云中济河；秋，七月，己巳，至上郡属国城。〔汉置属国于边郡以处降胡，此属国城，汉旧城也。班书地理志：上郡龟兹县，属国都尉治。〕壬午，留辎重，部分诸军，〔重，直用翻。分，扶问翻。〕使抚军大将军永昌王健、尚书令刘与常山王素为前锋，两道并进；骠骑大将军乐平王丕、太宰阳平王杜超为后继；〔骠，匹妙翻。骑，奇寄翻。〕以平西将军源贺为乡导。〔乡，读曰向。〕

     魏主问贺以取凉州方略，对曰：「姑臧城旁有四部鲜卑，皆臣祖父旧民，〔秃发傉檀据姑臧，既而沮渠所取，有四部鲜卑留居城外。贺，傉檀之子也。〕臣愿处军前，〔处，昌吕翻。〕宣国威信，示以祸福，必相帅归命。〔帅，读曰率。〕外援既服，然后取其孤城，如反掌耳。」魏主曰：「善！」

     八月，甲午，永昌王健获河西畜产二十余万。

     河西王牧健闻有魏师，惊曰：「何为乃尔！」用左丞姚定国计，不肯出迎，求救于柔然。遣其弟征南大将军董来将兵万余人出战于城南，〔来将，即亮翻。〕望风奔溃。刘絜用卜者言，以为日辰不利，敛兵不追，董来遂得入城。魏主由是怒之。〔为魏诛刘絜张本。〕

     丙申，魏主至姑臧，遣使谕牧犍令出降。〔使，疏吏翻。降，户江翻。〕牧犍闻柔然欲入魏边为寇，冀幸魏主东还，遂婴城固守；其兄子祖踰城出降。魏主具知其情，乃分军围之。源贺引兵招慰诸部下三万余落，故魏主得专攻姑臧，无复外虑。〔复，扶又翻；下不复同。〕

     魏主见姑臧城外水草丰饶，由是恨李顺，谓崔浩曰：「卿之昔言，今果验矣。」〔自是魏主决意诛李顺矣。〕对曰：「臣之言不敢不实，类皆如此。」

     魏主之将伐凉州也，太子晃亦以为疑。至是，魏主赐太子诏曰：「姑臧城〔【章：甲十一行本「城」下有「东」字；乙十一行本同；孔本同；张校同；退斋校同。】〕西门外，涌泉合于城北，其大如河。自余沟渠流入漠中，其间乃无燥地。故有此敕，以释汝疑。」

     庚子，立皇子铄为南平王，〔铄，书药翻。〕

     九月，丙戍，河西王牧犍兄子万年帅所领降魏。〔考异曰：宋书氐胡传曰：「茂虔兄子万年为虏内应，茂虔见执。」今从后魏书。帅，读曰率。降，户江翻；下同。〕姑臧城溃，牧犍帅其文武五千人面缚请降；魏主释其缚而礼之。收其城内户口二十余万，仓库珍宝不可胜计。使张掖王秃发保周、〔保周奔魏，封张掖公，今进为王。保周，源贺之兄也。胜，音升。〕龙骧将军穆罴、〔【章：甲十一行本「罴」作「罢」；乙十一行本同；孔本同。】〕骧，思将翻。〕安远将军源贺分徇诸郡，杂胡降者又数十万。

     初，牧犍以其弟无讳为沙州刺史、都督建康以西诸军事、领酒泉太守，宜得为秦州刺史、都督丹岭以西诸军事、领张掖太守，〔丹岭在姑臧西，即删丹岭。〕安周使为乐都太守，〔乞伏衰减，乐都亦为沮渠所有。乐，音洛。考异曰：宋书「宜得」作「仪德」，「安周」作「从子丰周」，今从后魏书。〕从弟唐儿为敦煌太守。〔从，才用翻。敦，徒门翻。〕及姑臧破，魏主遣镇南将军代人奚眷击张掖，镇北将军封沓击乐部；宜得烧仓库，西奔酒泉，安周南奔吐谷浑，封沓掠数千户而还。〔还，从宣翻，又如字。〕奚眷进攻酒泉，无讳、宜得收遗民奔晋昌，遂就唐儿于敦煌。魏主使戈阳公元絜守酒泉，及武威、张掖皆置将守之。〔将，即亮翻。〕

     魏主置酒姑臧，谓群臣曰：「崔公智略有余，吾不复以为奇。〔复，扶又翻。〕伊与弓马之士，而所见乃与崔公同，深可奇也。」与善射，能曳牛却行，走及奔马，而性忠谨，故魏主特爱之。

     魏主之西伐也，穆寿送至河上，〔自平城送魏主西至河。〕魏主敕之曰：「吴提与牧犍相结素深，闻朕讨牧犍，吴提必犯塞，〔柔然敕连可汗名吴提。〕朕故留壮兵肥马，使卿辅佐天子。收田既毕，即发兵诣漠南，分伏要害以待虏至，引使击之，无不克矣。凉州路远，朕不得救，倾勿违朕言！」寿顿首受命。寿雅信中书博士公孙质，以为谋主。寿、质皆信卜筮，以为柔然必不来，不为之备。质、轨之弟也。〔公孙轨见一二十卷四年。〕

     柔然敕连可汗闻魏主向姑臧，乘虚入寇，留其兄乞列归与稽敬、建宁王崇相拒于北镇。〔北镇，即魏主破降高车所置六镇也。以在平城之北，故曰北镇。或曰，北镇直代都北，即怀朔镇。〕自帅精骑深入，〔帅，读曰率。骑，奇寄翻。〕至善无七介山，平城大骇，民争走中城。〔走，音奏。〕穆寿不知所为，欲塞西郭门，〔塞，悉则翻。〕请太子避保南山，窦太后不听而止。〔窦太后，即保太后。〕遣司空长孙道生、征北大将军张黎拒之于吐颓山。会稽敬、建宁王崇击破乞列归于阴山之北，擒之，并其伯父他吾无丽胡及将帅五百人，〔将，即亮翻。帅，所类翻。〕斩首万余级。敕连闻之，遁去，追至漠南而还。

     冬，十月，辛酉，魏主东还，留乐平王丕征西将军贺多罗镇凉州，徒沮渠牧犍宗族及吏民三万户于平城。〔考异曰：十六国春秋钞云「十万户」，今从后汉书。〕

     癸亥，秃发保周帅诸部鲜卑据张掖叛魏。〔帅，读曰率。〕

     十二月，乙亥，太子劭加元服，大赦。劭美须眉，好读书，便弓马，喜延宾客；〔好，呼到翻。喜，许记翻；下尤喜同。〕意之所欲，上必从之，东宫置兵与羽林等。〔师古曰：羽林，宿卫之官，言其如羽之疾，如林之多也。为劭以东宫兵弒逆张本。〕

     壬午，魏主至平城，以柔然入寇，无大失亡，故穆寿等得不诛。魏主犹以妹伲待沮渠牧犍，征西大将军、河西王如故。牧犍母卒，葬以太妃之礼，武宣王置守家三十家。〔为沮渠蒙逊置守耱。〕

     凉州自张氏以来，号为多士。〔永嘉之乱，中州之人士避地河西，张氏礼而用之，子孙相承，衣冠不坠，故凉州号为多士。〕沮渠牧犍尤喜文学，以敦煌阚骃为姑臧太守，〔敦，徒门翻。阚，苦滥翻。骃，音因。〕张湛为兵部尚书，〔曹魏置五兵尚书。据此，则兵部之号起于河西。〕刘昞、索敞、阴兴为国师助教，金城宋钦为世子洗马，〔索，昔各翻。洗，悉荐翻。〕赵柔为金部郎，〔曹魏置二十三郎，金部其一也，主财帛委输。〕广平程骏、骏从弟弘为世子侍讲。〔从，才用翻。〕魏主克凉州，皆礼而用之，以阚骃、刘昞为乐平王丕从事中郎。安定胡叟，少有俊才，〔少，诗照翻。〕往从牧犍，牧犍不甚重之，叟谓程弘曰：「贵主居僻陋之国而淫名僭礼，以小事大而心不纯壹，外慕仁义而实无道德，其亡可翘足待也。吾将择木，〔左传：卫孔文子将攻太叔疾，访于仲尼，仲尼曰：「甲兵之事，未之学也。」退，命驾而行，曰：「鸟则择木，木岂能择鸟！」〕先集于魏；与子暂违，非久阔也。」遂适魏。岁余而牧犍败。魏主以叟为先识，拜虎威将军，赐爵始复男。〔按地名无始复。汉书地理志，越巂郡有姑复县，或者「始」字其「姑」字之误乎！〕河内常爽，世寓凉州，不受礼命，魏主以为宣威将军。河西右相宋繇从魏主至平城而卒。〔相，息亮翻。卒，子恤翻。〕

     魏主以索敞为中书博士。时魏朝方尚武功，〔朝，直遥翻。〕贵游子弟不以讲学为意。〔郑玄曰：贵游子弟，王公之子弟；游，无官司者。〕敞为博士十余年，勤于诱导，肃而有礼，〔诱，音酉。〕贵游皆严惮之，多所成立，前后显达至尚书、牧守者数千人。〔守，手又翻。〕常爽置馆于温水之石，〔水经注：桑干城西十里有温汤。〕教授七百余人：爽立赏罚之科，弟子事之如严君。由是魏之儒风始振。高允每称爽训厉有方，曰：「文翁柔胜，先生刚克，〔汉景帝末，文翁为蜀郡守，仁爱好教化，选郡县小吏开敏有才者诣京师受业博士；又修起学官，于成都市中招下县子弟为学官弟子，为除更繇，由是大化。至今巴、蜀好儒雅，文翁之教也。克，亦胜也，言文翁以柔胜而常爽以刚胜也。〕立教虽殊，成人一也。」

     陈留江强，寓居凉州，献经、吏、史、诸子千余及书法，亦拜中书博士。〔魏延昌三年，强孙式上表曰：「臣闻伏羲氏作而八卦形其画，轩辕氏兴而灵龟彰其彩。古史仓颉，览二象之父，观鸟兽之迹，别刱文字以代结绳，用书契以维事，迄于三代，虽依类取制，未能违仓矣。故周礼八岁入小学，保氏教以六书，盖是史颉之遗法。及宣王太史史籀着大篆十五篇，与古文或同或异，时人谓之籀书。孔子修六经，左丘明述春秋，皆以古文，厥意可得而言。其后七国殊轨，文字乖舛，暨秦兼天下，丞相李斯乃奏蠲罢不合秦文者。斯作仓颉篇，中车府令高作爰历篇，太史令胡母敬作博学篇，皆取史籀式，颇有省改，所谓小篆者也。于是秦烧经书，涤除旧典，官狱繁多，以趣简易，始用隶书；古文自此息矣。隶书者，始皇使下杜人程邈附于小篆所作也；世人以邈徒隶，即谓之隶书。故秦有八体：一曰大篆，二曰小篆，三曰符书，四曰虫书，五曰摹印，六曰署书，七曰殳书，八曰隶书。汉兴，有尉律学，复教以籀书，又习八体试之，课最，以为尚书史，书省字不正，辄举劾焉。又有草书，莫知谁始，其形书虽无厥谊，亦一时之变通也。孝宣时，召通仓颉读者，读张敞从受之；凉州刺史杜业、沛人爰礼、讲学大夫秦近亦能言之。孝平时，征礼等百余人说文字于未央官中；以礼为小学元士；黄门侍郎扬雄采以作训纂篇。及亡新居摄，自以运应制作，使大司马甄丰校文字之部，颇改定古文。时有六书：一曰古文，孔子壁中书也；二曰奇字，即古文而异者；三曰篆书；四曰佐书，秦隶书也；五曰缪篆，所以摹印也；六曰鸟虫，所以书旛信也。壁中书者，鲁恭王坏孔子宅而得礼、尚书、春秋、论语、孝经也。又，北平侯张苍献春秋左氏传，书体与孔氏相类，即前代之古文矣。后汉扶风喜号曰工篆，小异斯法而甚精巧，自是后学，皆其法也。又诏侍中贾逵修理旧文，殊艺异术，王教一端，茍有可以加于国者，靡不悉集。逵即汝南许慎古文学之师也。后慎嗟时人之好奇，叹俗儒之穿凿，故撰说文解字十五篇，首一终亥，各有部属，可谓类聚群分，杂而不越，文质彬彬，最可得而论也。左中郎将蔡邕采李斯、曹喜之法以为古今杂形，诏于太学立石碑，刊载五经，题书楷法，多是邕书也。后开鸿都，书画奇能，莫不云集。时诸方献篆，无出邕者。魏初，博士清河张揖着埤苍、广雅、古今字诘，方之许篇，古今体用，或得或失。陈留邯郸亦与揖同时，博古开艺，特善苍雅、许氏字指，八体六书，精究厥理，有名于揖，以书教诸皇子。又建三字石经于汉碑酉，其文蔚焕，三体复宜；较之说文，篆、隶大同而古字小异。又有京兆韦诞，河东卫觊，二家并号能篆，当时台观牓题、宝器之铭，悉是诞书；咸传之子孙，世称其妙。晋世吕忱表上字林六卷，寻其况趣，附托许慎说文而按偶章句，隐别古籀奇惑之字，文得正隶，不差篆意也。忱弟静，别傲故左校令李登声类之法，作韵集五卷，使宫、商、誉、征、羽各为一篇，而文字与兄，便是鲁、卫、音读楚、夏，时有不同。皇魏承百王之季，绍五运之绪，世易风移，文字改变，篆形谬错，隶体失真。俗学鄙习，复加虚巧，谈辨之士，以意为疑，炫惑于时，难以厘改，乃曰「追来为归，」「巧言为辩」，「小兔为聴，」「神虫为蚕」，如斯甚众，皆不合孔氏古书、史籀大篆、许氏说文、石经三字也。嗟夫！文字者，六籍之宗，王教之始，前人所以垂今，今人所以识古。臣六世祖琼，家世陈留，往晋之初，与从父兄应元皆受学于卫觊，古篆之法，苍雅、方言、说文之谊，当时并收善誉。而祖遇洛阳之乱，避地河西，数世传习，斯业所以不坠也。世祖太延中，牧犍内附，臣亡祖文威杖策归国，奉献五世传掌之书、古篆八体之法，时蒙褒录，叙列于儒林，官班文省，家号世业。臣藉六世之资，奉尊祖考之训，切慕古人之轨，企践儒门之辙，辄求撰集古来文字，以许慎说文为主，及孔氏尚书、五经音注、籀篇、三仓、凡将、方言、通俗文、祖文宗、埤苍、广雅、古今字诘、三字石经、字林、韵集、诸赋文字，有六书之谊者，以类编联，文无复重，统为一部。其古奇惑，俗隶诸体，咸使班于篆下，各有区别。训诂假借之谊，随文而解；音读楚、夏之声，逐字而注；其所不知，则阙如也。冀省百氏之观而同文字之域。」诏如所请。中书，自曹魏置监、令以来，未尝置博士，盖拓跋氏初置是官也。〕魏主命崔浩监秘书事，〔监，工衔翻。〕综理史职；以中书侍郎高允、散骑侍郎张伟参典著作。〔曹魏明帝景初初，中书改置监、令，又置通事郎；及晋，改曰中书侍郎。散，悉亶翻。骑，奇寄翻。〕浩启称：「阴仲逵、〔【章：甲十一行本「逵」作「达」；乙十一行本同；下同；张校同。】〕段承根，凉土美才，请同修国史。」皆除著作郎。仲逵，武威人；承根，晖之子也。〔段晖事乞伏炽盘、暮末父子。〕

     浩集诸历家，考校汉元以来日月薄食、五星行度，〔汉元，汉初也。〕并讥前史之失，别为魏历，以示高允。允曰：「汉元年，十月，五星聚东井，〔见九卷汉高帝元年考异。〕此乃历术之浅事；今讥汉史而不觉此谬，恐后人之讥今犹今之讥古也。」浩曰：「所谬云何﹖」允曰：「按星传：『太白辰星，常附日而行。』十月日在尾、箕，〔孟冬之月，日在尾；言在尾、箕者，竟一月言之也。传，直恋翻。〕昏没于申南，而东井方出于寅北，二星何得背日而行﹖〔背，蒲妹翻。〕是史官欲神其事，不复推之于理也。」〔复，如字，又扶又翻。〕浩曰：「天文欲为变者，何所不可邪﹖」允曰：「此不可以空言争，宜更审之。」坐者咸怪允之言，唯东宫少傅游雅曰：〔东宫少传，即太子传。少，诗照翻。〕「高君精于历数，当不虚也。」后岁余，浩谓允曰：「先所论者，本不经心；及更考究，果如君言。五星乃以前三月聚东井，非十月也。」众乃叹服。允虽明历，初不推步为人论说，〔为，于伪翻。〕唯游雅知之。雅数意以灾异问允，〔数，所角翻。〕允曰：「〔阴阳灾异，知之甚难；既已知之，复恐漏泄，〔复，扶又翻。〕不知不知也。天下妙理至多，何以问此！」雅乃止。魏主问允：「为政何先﹖」时魏多封禁良田，允曰：「臣少贱，〔允自言其少贱也。少，诗照翻。〕唯知农事；若国家广田积谷，公私有备，则饥馑不足忧矣。」帝乃命悉除田禁以赋百姓。

     吐谷浑王慕利延闻魏克凉州，大惧，帅众西遁，踰沙漠。〔帅，读曰率。〕魏主以其兄慕踭有擒赫连定之功，〔事见上卷八年。〕遣使抚谕之，〔使，疏吏翻。〕慕利延乃还故地。

     氐王杨难当将兵数万寇魏上邽，〔将，即亮翻；下同。〕秦州人多应之。东平吕罗汉说镇将拓跋意头曰：「难当众盛，今不出战，示之以弱，仲情离沮，不可守也。」意头遣罗汉将精骑千余出冲难当陈，所向披靡，〔说，输芮翻。陈，读曰阵。披，普彼翻。〕杀其左右骑八人，难当大惊。会魏主以玺书责让难当，〔玺，斯氏翻。〕难当引还仇池。

     南丰太妃司马氏卒，故营阳王之后也。〔九年，帝以江夏王义恭子朗为南丰王，奉营阳王祀，以后为南丰太妃。〕

     赵广、张寻等复谋反，伏诸。〔十四年，广、寻降，至建康，复谋反。复，扶又翻；下复能、复那、不复、无复同。〕

     十七年〔（庚辰、四四膶）〕

     春，正月，己酉，沮渠无讳寇魏酒泉，元絜轻之，出城与语；壬子，无讳执絜以围酒泉。

     二月，魏假通常直侍邪颖来聘。〔散骑常侍，秦官也。曹魏末，增置员外散骑常侍。晋武帝秦始十年，使员外二人与散骑常侍通直，故谓之通直散骑常侍。颖假以出使，非正官也。〕

     三月，沮渠无讳拔酒泉。

     夏，四月，戊午朔，日有食之。

     庚辰，沮渠无讳寇魏张掖，秃发保周删丹；〔删丹县，汉属张掖郡，后分属四郡，唐属甘州；居延海在县界。〕丙戍，魏主遣抚军大将军永昌王健督将讨之。〔将，即亮翻。〕

     司徒义康专总朝权。上赢疾积年，〔赢，伦为翻。〕心劳辄发，屡至危殆；义康尽心营奉，药石非口所亲尝不进，或连夕不寐；内外众事皆专决施行。性好吏职，〔好，呼到翻；下好于同。〕纠剔文案，莫不精尽。上由是多委以事，凡所陈奏，入无不可；方伯以下，并令义康选用，生杀大事，或以录命断之。〔义康录尚书，故谓其命为录命。断，丁乱翻。〕势倾远近，朝野辐凑，每旦府门常有车数百乘，〔朝，直遥翻。乘，绳证翻。〕义康倾身引接，未尝懈倦。复能强记，耳目所经，终身不忘，好于稠人广席，标题所忆以示聪明。士之干练者，多被意遇。〔懈，古隘翻。复，扶又翻；下同。好，呼到翻。被，皮义翻。〕尝谓刘湛曰：「王敬弘、王球之属，竟何所堪！坐取富贵，复那可解！」〔王敬弘恬淡有重名，王球简贵虚静，皆以门望位八坐，不以文案关心，故义康云然。解，户买翻。〕然素无学术，不识大体，朝士有才用者皆引入己府，府僚无施及忤旨者乃斥为台官。〔晋、宋以来谓天朝为天台。忤，五故翻。〕自谓兄弟至亲，不复存君臣形迹，率心而行，曾无猜防。私置僮六千余人，不以言台。四方献馈，皆以上品荐义康而以次者供御；上尝冬月噉甘，〔甘似橘而巨，其皮黄于橘，其味甘于橘。〕叹其形味并劣。义康曰：「今年甘殊有佳者。」遣人还东府取甘，大供御者三寸。

     领军刘湛与仆射殷景仁有隙，〔事见上卷十二年。〕湛欲倚义康之重以倾之。义康权势已盛，湛愈推崇之，无复人臣之礼，上浸不能平。湛初入朝，上恩礼甚厚。湛善论治道，前代故事，叙致铨理，〔致，极致也；理，文理也；言叙其极致，又铨次其文理也。治，直吏翻。谙，乌含翻。〕听者忘疲。每入云龙门，御者即解驾，左右及羽仪随意分散，不夕不出，以此为常。及晚节驱煽义康，〔马方走而疾其鞭策曰驱，火方炽而鼓其气焰曰煽。〕上意虽内离而接遇不改，尝谓所亲曰：「刘班方自西还宫，与语，常视日早晚，虑其将去；比入，吾亦视日早晚，若其不去。」〔湛，小字班虎，故称之为班。比，毗至翻，近也。〕

     殷景仁密言于上曰：「相王权重，非社稷计，宜少加裁抑！」〔相，息亮翻。少，诗沼翻。〕上阴然之。

     司徒左长史刘斌，湛之宗也；〔斌，音彬。〕大将军从事中郎王履，谧之孙也；〔王谧识武帝于征时，晋、宋之际，位任通显。〕及主簿刘敬文，祭酒鲁郡孔胤秀，皆以倾谄有宠于义康；见上多疾，皆谓「官车一日晏驾，宜立长君。」〔长，知两翻。〕上尝疾笃，使义康具顾命，诏义康还省，流涕以告湛及景仁。湛曰：「天下艰难，讵是幼主所御！」义康、景仁并不答。〔考异曰：南史以为义康有此言，湛、景仁并不答。按义康虽不识大体，岂敢自为此言！湛常欲推崇义康，岂肯闻而不答！今从宋书及宋略。〕而胤秀等辄就尚书议曹索晋咸康末立康帝旧事，〔「议曹」，南史作「仪曹」，当从之。曹魏置二十三郎，仪曹其一也。立康帝事见九十七卷。索，山客翻。〕义康不知也；及上疾瘳，征闻之。〔瘳，丑留翻。〕而斌等密谋，欲使大业终归义康，遂邀结朋党，伺察禁省，〔伺，相吏翻。〕有不与己同者，必百方构陷之，又采拾景仁短长，或虚造异同以告湛。自是主、相之势分矣。〔相，息亮翻。〕

     义康欲以刘斌为丹杨尹，〔斌，音彬。〕言次，启上陈其家贫。言未卒，〔卒，子恤翻。〕上曰：「以为吴郡。」后会稽太守羊玄保求还，〔会，工外翻。〕义康又欲以斌代之，启上曰：「羊玄保求还，不审以谁为会稽﹖」上时未有所拟，仓猝曰：「我已用王鸿。」自去年秋，上不复往东府。〔史言帝巳疏忌义康，而义康贪恋权势，惑于附丽者，不能引退。复，扶又翻；下同。〕

     五月，癸巳，刘湛遭母忧去职。湛自知罪衅已彰，无复全地，〔衅，许觐翻。〕谓所亲曰：「今年必败。常日正赖口舌争之，故得推迁耳；今既穷毒，〔谓母子相诀，则人理穷而罹荼毒也。〕无复此望，祸至其久乎！」〔考异曰：南史云。「湛伏甲于室，以俟上临吊，谋又泄，竟弗之幸。」宋书无此事。按湛若谋泄，当即伏诛，岂得尚延半岁！今从宋书。〕

     乙巳，沮渠无讳复围张掖，不克，退保临松。〔临松郡临松县，当是沮渠氏所置，后宇文周废入张掖。复，扶又翻;下同。〕魏主不复加讨，但以诏踰之。

     六月，丁丑，魏皇孙浚生，大赦，改元太平真君，取寇谦之神书云「辅佐北方太平真君」故也。〔寇谦之神书见一百十九卷营阳王景平元年。〕

     太子卲诣京口拜京陵，司徒义康、竟陵王诞等并从，〔从，才用翻。〕南兖州刺史、江夏王义恭自江都会之。〔夏，户雅翻。〕

     秋，七月，己丑，魏永昌王健击破秃发保周于番禾；保周走，遣安南将军尉眷追之。〔番，音盘。尉，纡勿翻。〕

     丙申，魏太后窦氏殂。

     壬子，皇后袁氏殂。〔太子劭弒逆之心萌于此矣。〕

     癸丑，秃发保周穷迫自杀。

     八月，甲申，沮渠无讳使其中尉梁伟诣魏永昌王健请降，〔降，户江翻。〕归酒泉郡及所虏将士元絜等。魏主使尉眷留镇凉州。

     九月，壬子，葬元皇后。

     上以司徒彭城王义康嫌隙已着，将成祸乱，冬，十月，戊申，收刘湛付廷尉；下诏暴其罪恶，就狱诛之，并诛其子黯、亮、俨及其党刘斌、刘敬文、孔胤秀等八人，徒尚书库部郎何默子等五人于广州，〔曹魏置尚书二十三郎，库部其一也。〕因大赦。是日，敕义康入宿，留止中书省。其夕，分收湛等；青州刺史杜骥勒兵殿内以备非常，遣人宣旨告义康以湛等罪状。义康上表逊位，诏以义康为江州刺史，侍中、大将军如故，出镇豫章。

     初，殷景仁卧疾五年，景仁卧疾始上卷十二年。〕虽不见上，而密函去来，日以十数，朝政大小，必以咨之；〔朝，直遥翻。〕影迹周密，莫有窥其际者。收湛之日，景仁使拂拭衣冠，左右皆不晓其意。其夜，上出华林园延贤堂，召景仁。景仁犹称脚疾，以小床舆就坐；诛讨处分，一以委之。〔坐，徂卧翻。处，昌吕翻。分，扶问翻。〕

     初，檀道济荐吴兴沈庆之忠谨晓兵，上使领队防东掖门。刘湛为领军，尝谓之曰：「卿在省岁久，比当相论。」〔省，谓领军省。比，毗寐翻。谓当为之论叙也。〕庆之正色曰：「下官在省十年，自应得转，不复以此仰累！」〔复，扶又翻；下同。累，力瑞翻。〕收湛之夕，上开门召庆之，庆之戎服缚缚而入，上曰：「卿何意乃尔急装﹖」庆之曰：「夜半唤队主，〔江南军制，呼长帅为队主、军主。队主者，主一队之称；军主者，主一军之称。〕不容缓服。」〔史言沈庆之有识略。〕上遣庆之收刘斌，杀之。

     骑将军徐湛之，逵之之子也，〔徐逵之，武帝爱伲，死于司马楚之、鲁宗之难。骁，坚尧翻。骑，奇寄翻。〕与义康尤亲厚，上深衔之。义康败，湛之被收，罪当死。其母会稽公主，于兄弟为长嫡，〔被，皮义翻。会，工外翻。长，知两翻。〕素为上所礼，家室大小，必咨而后行。高祖微时，尝自于新洲伐荻，有纳布衫袄，〔纳，与纳同。〕臧皇后手所作也；既贵，以付公主曰：「后世有骄者不节，可以此衣示之。」至是，公主入宫见上，号哭，不复施臣妾之礼，以锦囊盛纳衣掷地〔号，户高翻。盛，时征翻。〕曰：「汝家本贫贱，此是我母汝父所；〔为，于伪翻；下右为、尝为同。〕今日得一饱餐，遽欲杀我儿邪！」上乃赦之。

     吏部尚书王球，履之叔父也，以简淡有美名，为上所重。履性进利，〔言履务进而好利也。〕深结义康及湛；球履戒之，不从。诛湛之夕，履徒跣告球，〔跣，先典翻。〕球徐曰：「阿父在，汝亦何忧！」〔江南人士呼叔父、伯父为阿父，亦为伯父、叔父者以自呼。阿，乌葛翻。〕上以球故，履得免死，废于家。〔据南史，帝初为宜都王，以球为友，简淡见重，盖素知之也。〕

     义康方用事，人争求亲昵，〔昵，尼质翻。〕唯司徒主簿江湛早能自疏，求出为武陵内史。檀道济尝为其子求婚于湛，湛固辞，道济因义康以顷请之，湛拒之愈坚。故不染于二公之难。〔难，乃旦翻。〕上闻而嘉之。湛，夷之子也。〔江夷向用于元嘉之初。〕

     彭城王义康停省十余日，见上奉辞，便下渚；上惟对之恸哭，余无所言，上遣沙门慧琳视之，义康曰：「弟子有还不理不﹖」〔不，读曰否。慧琳曰：「恨公不读数百卷书！」

     初，吴兴太守谢述，裕之弟也。〔谢裕见一百十五卷晋安帝义熙五年。〕累佐义康，数有规益；早卒。〔义康镇江陵，述为骑长史、南郡太守；义康入相，又为司徒长史。数，所角翻。〕义康将南，〔将自建康南征豫章。〕叹曰：「昔谢述惟劝吾退，刘班惟劝吾进；今班存而述死，其败也宜哉！」上亦曰：「谢述若存，义康必不至死。」

     以征虏司马萧斌为义康咨议参军，领豫章太守，事无大小，皆以委之。斌，摹之之子也。〔萧摹之见上卷十二年。〕使龙骧将军萧承之将兵防守。〔骧，思将翻。之将，即亮翻。〕义康左右爱念者，并听随从；〔从，才用翻。〕资奉优厚，信赐相系，朝廷大事皆报示之。

     久之，上就会稽公主宴集，甚惧；主起，再拜叩头，悲不自胜。〔胜，音升。上不晓其意，自起扶之。主曰：「车子岁暮必不为陛下所容，今特请其命。」〔义康，小字车子。〕因恸哭，上亦流涕，指蒋山曰：「必无此虑。若违今誓，便是负初宁陵。」〔高祖葬初宁陵，在蒋山。〕即封所饮酒赐义康，并书曰：「会稽姊饮宴忆弟，所饮酒今封送。」故终主之身，义康德无恙。〔恙，余亮翻。〕

     臣光曰：文帝之于义康，友爱之情，其始非不隆也；终于失兄弟之欢，亏君臣之义。迹其乱阶，正由刘湛权利之心无有厌已。〔厌，于盐翻。〕诗云：「贪人败类」，〔芮良夫桑柔之诗。败，补迈翻。〕其是之谓乎！

     征南兖州刺史江夏王义恭为司徒、录尚书事。戊寅，以临川王义庆为南兖州刺史；殷景仁为扬州刺史，仆射、吏部尚书如故。义恭惩彭城之败，虽为总录，奉行文书而已，上乃安之。〔彭城，义康也。〕上年给相府钱二千万，他物称此；〔相，息亮翻。称，尺证翻。〕而义恭性奢，用常不足，上又别给钱，年至千万。

     十一月，丁亥，魏主如山北。

     殷景仁既拜扬州，赢疾遂笃，〔赢，伦为翻。〕上为之敕西州道上不得有车声；〔为，于伪翻。扬州治所在建唐台城西，故谓之西州。宋白曰：秣陵县，秦属鄣郡。丹杨图云：自句容以西属鄣郡，以东属会稽郡，武帝元封二年，改鄣郡为丹杨郡，置扬州刺史，理秣陵，西州桥、冶城之间是其理处。刘繇为扬州刺史，始移理曲阿。孙策号此为酉州。〕癸丑，卒。〔卒，子恤翻。〕

     十二月，癸亥，以光录大夫王球为仆射。戊辰，以始兴王浚为扬州刺史。时浚尚幼，州事悉委后军长史范晔、主簿沈璞。晔，秦之子；璞，林子之子也。〔范秦为高祖所赏爱。林子从高祖为将有功。〕晔寻迁左卫将军，以吏部郎沈演之为右卫将军，对掌禁旅；又以庚炳之为吏部郎，俱参机密。演之，劲之曾孙也。〔沈劲守死于洛阳，以雪父充为逆之罪。〕

     晔有隽才，而薄情浅行，数犯名教，为士流所鄙。〔行，下孟翻。数，所角翻。〕性躁竞，自谓才用不尽，常怏怏不得志。〔为后范晔谋乱张本。〕吏部尚书何尚之言于帝曰：「范晔志趋异常，〔趋，与趣同，七着翻。〕请出为广州刺史；若在内衅成，不得不加鈇铖，鈇铖亟行，〔衅，许觐翻。亟，区记翻。〕非国家之美也。」帝曰，始诛刘湛，复迁范晔，〔复，扶又翻；下复称同。〕人将谓卿等不能容才，朕信受谗言；但共知其如此，无能为害也。」

     是岁，魏宁南将军王龙卒，吕玄伯留守其墓，终身不去。〔慧龙不杀玄伯，见上卷八年。〕

     魏主欲以伊与为尚书，封郡公，与辞曰：「尚书务殷，公爵至重，非臣年少愚近所宜膺受。」〔与，蒲拨翻。少，诗照翻。〕帝问其所欲，对曰：「中、秘二省多诸文士，〔中、秘，谓中书省、秘书省也。〕若恩矜不已，请参其次。〕帝善之，以为中护军将军、秘书监。

     大秦王杨难当复称武都王。〔十三年，难当自称大秦王。〕

     十八年〔（辛巳、四四一）〕

     春，正月，癸卯，魏以沮渠无讳为征西大将军、凉州牧、酒泉王。

     彭城王义康至豫章，辞刺史，〔辞江州刺史也。〕甲辰，以义康都督江、交、广三州诸军事。前龙骧参军巴东扶令育诣阙上表，〔骧，思将翻。扶，姓也。〕称：「昔袁盎谏汉文帝曰：『淮南王若道路遇霜露死，陛下有杀弟之名。』文帝不用，追悔无及。〔见十四卷文帝六年。〕彭城王义康，先朝之爱子，〔朝，直遥翻。〕陛下之次弟，若有迷谬之愆，正可数之以善恶，〔数，所具翻。〕导之以义方，柰何信疑伺似之嫌，一旦黜削，远送南垂！草莱黔首，皆为陛下痛之。〔为，于伪翻；下窥为同。〕庐陵往事，足为龟鉴。〔见百二十卷元年。〕恐义康年穷命尽，奄忽于南，臣虽微贱，窃为陛下羞之。陛下徒知恶枝之宜伐，岂知伐枝之伤树！伏愿亟召义康返于京甸，兄弟协和，君臣辑睦，则四海之望塞，多言之路绝矣。〔塞，悉则翻。〕何必司徒公、扬州牧然后可以置彭城王哉。若臣所言于国为非，请伏重诛以谢陛下。」表奏，即收付建康狱，赐死。

     裴子野论曰：夫在上为善，若云行雨施，〔施，式智翻。〕万物受其赐；及其恶也，若天裂地震，万物所惊骇，其谁弗知，其谁弗见！岂戮一人之身，钳一夫之口，所能攘逃，所能弭灭哉﹖是皆不胜其忿怒而有增于疾疹也。〔胜，音升。疹，丑刃翻。〕以太祖之含弘，尚掩耳于彭城之戮；自斯以后，谁易由言！〔郑玄曰：由，用也。易，以鼓翻。〕有宋累业，罕闻直谅，岂骨鲠之气，俗愧前古﹖抑时王刑政使之然乎﹖张约陨于权臣，〔事见百二十卷元年。〕扶育毙于哲后，宋之鼎镬，吁，可胃哉！

     魏新兴王俊荒淫不法，三月，庚戍，降爵为公。俊母先得罪死，俊积怨望，有逆谋；事觉，赐死。

     辛亥，魏赐郁久闾乞列归为朔方王，沮渠万年为张掖王。〔十六年，魏擒乞列归，沮渠万年亦以是年以姑臧降魏。〕

     夏，四月，沮渠唐儿叛沮渠无讳；无讳留从弟天周守酒泉，〔从，才用翻。〕与弟宜得引兵击唐儿，唐儿败死。魏以无讳终为边患，庚辰，遣镇南将军奚眷击酒泉。

     秋，八月，辛亥，魏遣散骑侍郎张伟来聘。

     九月，戊戍，魏永昌王健卒。

     冬，十一月，戊子，王球卒。己亥，以丹杨尹孟顗为尚书仆射。〔顗，鱼岂翻。〕

     酒泉城中食尽，万余口皆饿死，沮渠天周杀妻以食战士。〔食，祥吏翻。〕庚子，魏奚眷拔酒泉，获天周，送平城，杀之。沮渠无讳乏食，且畏魏兵之盛，乃谋西度流沙，遣其弟安周西击鄯善。鄯善王欲降，〔鄯，上善翻。降，户江翻。〕会稽使者至，劝令拒守；安周不能克，退保东城。〔鄯善国之东城也。〕

     氐王杨难当倾国入寇，谋据蜀土，遣其建忠将军符冲出东洛以御凉州兵；〔五代志：义城郡景谷县，旧白水县也，后周省东洛郡入焉。余据白水县，汉属广汉，晋属晋寿，则东洛在晋寿界也。〕梁、秦二州刺史刘真道击冲斩之。真道，怀敬之子也。〔刘怀敬见一百一十一卷晋安帝隆安三年。〕难当攻拔萌，获晋寿太守申坦，遂围涪城；〔涪，音浮。〕巴西、梓潼二郡太守刘道锡婴城固守，难当攻之十余日，不克，乃还。道锡，道产之弟也。十二月，癸亥，诏龙骧将军裴方明等帅甲士三千人，又发荆、雍二州兵以讨难当，皆受刘真道节度。〔裴方明，益州之良将也。程道养，赵广之乱屡有战功，故用之。为明年平仇池张本。骧，思将翻。帅，读曰率。雍，于用翻。考异曰：氐胡传作「十九年正月遣方明等」，今从帝纪。〕

     晋宁太守爨松子反，宁州刺史徐循讨平之。〔晋惠帝永安二年，分建宁西七县为益州郡，至怀帝，更名晋宁郡。〕

     天门蛮田向求等反，破溇中；〔沈约曰：溇中县，二汉无，晋太康地志有，疑是吴立，属天门郡。溇，郎侯翻。荆州刺史衡阳王义季遣行参军曹孙念讨破之。

     魏寇谦之言于魏主曰：「今陛下以真君御世，建静轮天宫之法，开古以来，未之有也。应登受符书以彰圣德。」帝从之。〕

