卷第六【秦纪一】起柔兆敦牂（丙午），尽昭阳作噩（癸酉），凡二十八年。

     〔陆德明曰：秦，陇西谷名也，在雍州鸟鼠山之东北。秦之先非子，为周孝王养马于汧、渭之间，封为附庸，邑之秦谷。非子曾孙秦仲，周宣王命为大夫。仲之孙襄公，讨西戎救周，平王东迁，以岐、丰之地赐之，列为储候。春秋时称秦伯。〕

     昭襄王〔名稷，惠文王庶子也。西周既亡，天下莫适为主。通鉴以秦卒并天下，因以昭襄王系年。谥法：昭德有劳日昭；辟地有德曰襄。以沈约谧法言之，则昭襄复谥也。卒，子恤翻。谧，神至翻。辟，读曰辟。〕

     五十二年〔（丙午、前二五五）〕

     河东守王稽坐与诸侯通。弃市。〔河东本魏地，秦取之，以其地在大河之东，置河东郡。守，式又翻。刑人于市，与众弃之。秦法论死于市，谓之弃市。〕应侯日以不怿。〔王稽荐范睢于秦王，睢既相秦，稽亦进用，今以罪死，故睢日以不怿。怿，悦也。不怿，不悦也。应，于陵翻。或曰：范睢之初进用于秦，至于为相，昭襄王诚悦之也，郑安平既降赵，王稽又得罪，睢虽为相，昭襄王临朝接之，日以不悦。怿，羊益翻。〕王临朝而叹，〔朝，直遥翻。〕应侯请其故。王曰：“今武安君死，而郑安平、王稽等皆畔，内无良将而外多敌国，吾是以忧！”〔将，既亮翻。〕应侯惧，不知所出。

     燕客蔡泽闻之，〔燕，于贤翻。蔡，姓也，以国为氏。〕西入秦，先使人宣言于应侯曰，“蔡泽，天下雄辩之士；彼见王，必困君而夺君之位。”应侯怒，使人召之。蔡泽见应侯，礼又倨。〔倨，居御翻，傲也。〕应侯不快，因让之曰：“子宣言欲代我相，〔相，息亮翻。〕请闻其说。”蔡泽曰：“吁，〔孔安国曰：吁，疑怪之辞。孔颖达曰：吁者，心有所嫌而为此声，故以为疑怪之辞也。〕君何见之晚也。夫四时之序，成功者去。〔谓春生，夏长，秋就实，冬闭藏，各成其功而相代谢也！夫，音扶；下同。〕君独不见夫秦之商君、楚之吴起、越之大夫种，何足愿与。”〔商君事见二卷周显王三十一年。吴起事见一卷安王二十一年。大夫种相越王句践以雪会稽之耻，功成不退，为句践所杀。种，温公音章勇翻。与，读曰欤。句，音钩。践，慈浅翻。种，章勇翻。〕应侯谬曰：“何为不可！此三子者，义之至也，忠之尽也。君子有杀身以成名，死无所恨。”蔡泽曰：“夫人立功，岂不期于成全邪！〔应，于陵翻。谬，靡幼翻。邪，音耶。〕身名俱全者，上也；名可法而身死者，次也；名僇辱而身全者，下也。〔僇，与戮同。〕夫商君、吴起、大夫种，其为人臣尽忠致功，则可愿矣。闳夭、周公，岂不亦忠且圣乎！三子之可愿，孰与闳夭、周公哉？”〔闳夭，周文王、武王之贤臣。闳，音宏。夭，于骄翻，又于表翻。〕应候曰：“善。”蔡泽曰：“然则君之主敦厚旧故，不倍功臣，孰与孝公、楚王、越王？”〔倍，与背同，蒲昧翻。〕曰：“未知何如。”蔡泽曰：“君之功能孰与三子？”曰：“不若。”蔡泽曰：“然则君身不退，患恐甚于三子矣。语曰：『日中则移，月满则亏』进退嬴缩，〔五星早出为嬴，晚出为缩。嬴，余轻翻、缩，所六翻。〕与时变化，圣人之道也。今君之怨已雠而德已报，〔怨已雠，谓杀魏齐；德已报，谓进用王稽、郑安平等。〕意欲至矣而无变计，窃为君危之！”〔为，于伪翻。〕应侯遂延以为上客，因荐于王。王召与语，大悦，拜为客卿。应侯因谢病免。王新悦蔡泽计画，遂以为相国。泽为相数月，免。〔相，息亮翻。〕

     楚春申君以荀卿为兰陵令。〔姓谱：荀，本姓郇，后去“邑”为“荀”。又晋荀林父，公侯隰叔之后。班志，兰陵县属东海郡。史记正义曰：今沂州承县有兰陵山。〕荀卿者，赵人，名况，尝与临武君论兵于赵孝成王之前。王曰：“请问兵要。”临武君对曰：“上得天时，下得地利，观敌之变动，后之发，先之至，此用兵之要术也。”〔后、先，皆去声。〕荀卿曰：“不然，臣所闻古之道，凡用兵攻战之本，在乎一民。弓矢不调，则羿不能以中，六马不和，则造父不能以致远，〔羿，古之善射者；造父，古之善御者也。羿，音诣。中，竹仲翻。父，音甫。〕士民不亲附，则汤、武不能以必胜也。故善附民者，是乃善用兵者也。故兵要在乎附民而已。”临武君曰：“不然。兵之所贵者势利也，所行者变诈也。善用兵者感忽悠暗，〔杨倞曰：感忽，恍惚也。悠暗，谓远视不分之貌。〕莫知所从出；孙、吴用之，无敌于天下，岂必待附民哉！”荀卿曰：“不然。臣之所道，仁人之兵，王者之志也。君之所贵，权谋势利也。仁人之兵，不可诈也。彼可诈者，怠慢者也，露袒者也，〔露袒，如人之支体上下无衣裳以覆蔽，裸露肉袒者也。〕君臣上下之间滑然有离德者也。〔滑，音骨，乱也。〕故以桀诈桀，犹巧拙有幸焉。以桀诈尧，譬之以卵投石，以指桡沸，〔桡，奴巧翻，又奴教翻，搅也。〕若赴水火，入焉焦没耳。故仁人之兵，上下一心，三军同力；臣之于君也，下之于上也，若子之事父，弟之事兄，若手臂之捍头目而覆胸腹也。〔覆，敷救翻，盖也。〕诈而袭之，与先惊而后击之，一也。且仁人用十里之国则将有百里之听，用百里之国则将有千里之听，用千里之国则将有四海之听，必将聪明警戒，和傅而一。〔康曰：将，音将帅之将。余据文义，读如字为通。傅，音附。〕故仁人之兵，聚则成卒，〔百人为卒。〕散则成列，延则若莫邪之长刃，〔莫邪，吴之宝剑也。说文：莫邪，长戟也。邪，音耶。〕婴之者断，兑则若莫邪之利锋，当之者溃；〔“兑”，刘向新序作“锐”。杨倞曰：兑，犹聚也，读与队同。倞，音谅。〕圜居而方止，则若盘石然，触之者角摧而退耳。且夫暴国之君，将谁与至哉？〔夫，音扶。〕彼其所与至者，必其民也。其民之亲我欢若父母，其好我芬若椒兰，彼反顾其上则若灼黥，若仇雠；人之情，虽桀、跖，岂有肯为其所恶，贼其所好者哉！〔字书：仇、雠，皆匹也。说文：仇雠也。雠，犹应也。左传：怨耦曰仇。记曰：父之雠，不与共戴天。盖谓仇之初匹也。至于耦而成怨，则为仇。雠，校也，两本相对，覆校是非也。杀父之人一旦相对，覆校是非，则不共戴天矣。仇雠之义，至此为甚，后世率以为言。好，呼到翻。为，于伪翻。恶，乌路翻。〕是犹使人之子孙自贼其父母也。彼必将来告〔【章：十二行本“告”下有“之”字；乙十一行本同；孔本同；退斋校同。】〕“夫又何可诈也，故仁人用，国日明，诸侯先顺者安，后顺者危，敌之者削，反之者亡。诗曰：『武王载发，有虔秉钺，如火烈烈，则莫我敢遏，』此之谓也。”〔商颂之辞。武王，汤也。依商颂读为斾。古者军将战则建商斾。〕

     孝成王，临武君曰：“善。请问王者之兵，设何道，何行而可？”〔杨倞曰：设，谓制置。道，谓论说教令也。行，谓动用也。〕荀卿曰：“凡君贤者其国治，君不能者其国乱，隆礼贵义者其国治，简礼贱义者其国乱。治者强，乱者弱，是强弱之本也。”〔治，直吏翻。〕上足昂则下可用也，上不足昂则下不可用也。〔昂，古仰字，音鱼向翻。杨倞曰：下托上曰仰。〕下可用则强，下不可用则弱，是强弱之常也。齐章：〔十二行本“齐”上有“好士者强，不好士者弱；爱民者强，不爱民者弱；政令信者强，政令不信者弱；重用兵者强，轻用兵者弱；权出一者强，权出二者弱；是强弱之常也。”五十五字。乙十一行本同；孔本同；张校同；退斋校同。〕人隆技击，〔孟康曰：技击者，兵家之技巧，习手足，便器械，积机关，以立攻守之胜者也。杨倞曰：技，材力赐也。齐人以勇力击斩敌者，号为技击。隆，重也。技，渠绮翻。〕其技也，得一首者则赎锱金，无本赏矣。〔杨倞曰：八两曰锱。本赏，谓有功同受赏也。其技击之术，斩得一首，则官赐以锱金赎之。斩首，虽战败亦赏；不斩首，虽胜亦不赏：是无本赏矣。锱，庄持翻。〕是事小敌毳，则偷可用也；〔毳，与脆同，音此芮翻。〕事大敌坚，则涣焉离耳；若飞鸟然，倾侧反复无日，是亡国之兵也，兵莫弱是矣，是其去赁市佣而战之几矣。〔赁，女禁翻。毛晃曰：借也，僦也。市佣，谓市人之受雇者也。〕魏氏之武卒，以度取之；〔杨倞曰：选择武勇之士，号为武卒，度取之，谓取长短材力之中度者也。〕衣三属之甲，〔如淳曰：三身一，髀裈一，胫缴一，凡三属。衣，于既翻。属，之欲翻。〕操十二石之弩，〔沈括曰：钧石之石，五权之名，石重百二十斤。后人以一斛为一石，自汉时已如此，于定国饮酒一石不乱是也。挽强弓弩，古人以钧石率之。今人乃以米一斛之重为一石，凡石以九十二斤半为法，乃汉秤三百四十一斤也。今之武卒蹶弩有及九石者，计其力乃古二十五石，比魏之武卒，当二人有余。弓有挽三石者，乃古之二十四钧，比颜高之弓当五人有余。此皆近世教习所致。武备之盛，前古未有其比。案括之论详矣；然用之则误国丧师，不知合变，是赵括之谈兵也。操，七刀翻。〕负矢五十个，置戈其上，〔谓置戈于身之上，即荷戈也。荷，下可翻。〕冠胄带剑，赢三〔【章：十二行本“三”作“二”，乙十一行本同。】〕日之粮，日中而趋百里；中试则复其户，利其田宅。〔中试，言程试而中度者，复其户，不徭役也。利其田宅，给以田宅便利之处。胄，今之兜鍪。冠，古玩翻。赢，怡成翻，担也。中，竹仲翻。复，方目翻。〕是其气力数年而衰，而复利未可夺也，改造则不易周也，〔改造，谓更选择也。易，弋豉翻。〕是故地虽大，其税必寡，是危国之兵也。秦人，其生民也陿隘，其使民也酷烈，劫之以势，隐之以厄，忸之以庆赏，鳅之以刑罚，〔陿，与狭同。隘，乌懈翻。杨倞曰：隐之以厄，谓隐蔽以险厄，使敌不能害。郑氏曰：秦地多厄，隐藏其民于厄中也。忸，与狃同，串习也。战胜则与之庆赏，使习以为常。鳅，藉也。不胜则以刑罚陵藉之。庄子：风谓蛇曰，鳅我亦胜我。陆德明音义曰：鳅，音秋，藉也。李云鳅，藉也；藉则削也。忸，女九翻。〕使民所以要利于上者，非无由也。使以功赏相长，五甲首而隶五家，〔杨倞曰：有功则赏之，使相长，凡获得五甲首则役隶乡里之五家也。要，一遥翻。长，知两翻。〕是最为众强长久之道。故四世有胜，非幸也，数也。〔四世，谓秦孝公、惠文王、悼武王、昭襄王。〕故齐之技击不可以遇魏之武卒，魏之武卒不可以遇秦之锐士，秦之锐士不可以当桓、文之节制，桓、文之节制不可以当汤、武之仁义，有遇之者，若以焦熬投石焉。〔焦熬之物至脆，投石则碎。熬，五刀翻。〕兼是数国者，皆干赏蹈利之兵也，佣徒鬻卖之道也；未有贵上安制綦节之理也。〔杨倞曰：干赏蹈利之兵，与佣徒之人鬻卖其力而作者无异，未有爱贵其上而为之致死。安于制度，自不逾越，极于节义，心不为非之理也。〕诸侯有能微妙之以节，则作而兼殆之耳。〔杨倞曰：微妙，精尽也。节，仁义也。作，起也。殆，危也。诸侯有能精尽仁义，则起而兼此数国，使之危殆。〕故招延募选，隆势诈，上功利，是渐之也。〔渐，浸渍也。言势诈功利渐染以成俗。渐，子廉翻。〕礼义教化，是齐之也。故以诈遇诈，犹有巧拙焉；以诈遇齐，譬之犹以锥刀堕泰山也。〔谓礼义教化之所齐，以诈遇之，无不败者。堕，读曰隳。〕故汤、武之诛桀、纣也，拱挹指麾，而强暴之国莫不趋使，〔挹，一及翻，义与揖同。〕诛桀、纣若诛独夫。故泰誓曰：『独夫纣，』此之谓也。故兵大齐则制天下，小齐则治邻敌。〔治，直之翻。〕若夫招延募选，隆势诈，上功利之兵，〔夫，音扶；下同。〕则胜不胜无常，代翕代张，代存代亡，相为雌雄耳，夫是谓之盗兵，君子不由也。”

     孝成王、临武君曰：“善，请问为将。”〔将，即亮翻。〕荀卿曰：“知莫大于弃疑，〔杨倞曰：不用疑谋，此智之大。知，读曰智。〕行莫大于无过，〔行，下孟翻。〕事莫大于无悔；事至无悔而止矣，不可必也。〔言不可自以为必胜。〕故制号政令，欲严以威；庆赏刑罚，欲必以信；处舍收藏，欲周以固；〔杨倞曰：处舍，营垒也。收藏，财物也。周密严固，则敌不得而陵夺也。处，昌吕翻。〕徙举进退，欲安以重，欲疾以速，窥敌观变，欲潜以深，欲伍以参；〔杨倞曰：谓使间谍观敌，欲潜隐深入之也。伍参，犹错杂也。使间谍或参之，或伍之于敌之间，而尽知其事。韩子曰：省同异之言，以知朋党之分，偶参伍之验，以责陈言之实。又曰：参之以比物，伍之以合参。〕遇敌决战，必行吾所明，无行吾所疑；夫是之谓六术。无欲将而恶废，〔言欲为将而恶失权，则舍已之胜算，迁就以逢君之欲矣。将，即亮翻。〕无怠胜而忘败，无威内而轻外，无见其利而不顾其害，凡虑事欲熟而用财欲泰，夫是之谓五权。〔夫，音扶。〕将所以不受命于主有三：可杀而不可使处不完，可杀而不可使击不胜，可杀而不可使欺百姓，夫是之谓三至。〔杨倞曰：至，谓守一而不变。处，昌吕翻。〕凡受命于主而行三军，三军既定，百官得序，〔杨倞曰：百官，军之百吏也。〕群物皆正，则主不能喜，敌不能怒，夫是之谓至臣。虑必先事而申之以敬，慎终如始，始终如一，夫是之谓大吉。〔杨倞曰：言必无覆败之祸。〕凡百事之成也必在敬之，其败也必在慢之。故敬胜怠则吉。怠胜敬则灭；计胜欲则从，欲胜计则凶。战如守，行如战，有功如幸。敬谋无旷，敬事无旷，敬吏无旷，敬众无旷，敬敌无旷，夫是之谓五无旷。〔旷，废也。夫，音扶。〕慎行此六术、五权、三至，而处之以恭敬、无旷，夫是之谓天下之将，则通于神明矣。”

     临武君曰：“善。请问王者之军制。”荀卿曰：“将死鼓，”〔将，即亮翻。将建旗伐鼓以令三军之进退，死不离局。离，力智翻。〕御死辔，百吏死职，上〔【章：乙十一行本“上”作“士”。】〕大夫死行列。〔行，户刚翻。〕闻鼓声而进，闻金声而退。顺命为上，有功次之。令不进而进，犹令不退而退也，〔令，力正翻。〕其罪惟均。不杀老弱，不猎禾稼，服者不禽，格者不赦，奔命者不获。〔杨倞曰：服，谓不战而退者不追禽之。格，谓相拒捍者。奔命，谓奔走来归其命，不获之以为囚俘。〕凡诛，非诛其百姓也，诛其乱百姓者也。百姓有捍其贼，则是亦贼也。以其〔【章：十二行本“其”作“故”；乙十一行本同。】〕顺刃者生，傃刃者死，奔命者贡。〔杨倞曰：傃，向也，谓傃向格斗者。贡，谓取归命者献于上将也。傃，音素。〕微子开封于宋，〔殷纣暴虐，微子奔周。武王杀纣，封微子于宋。微子本名启，此云开者，盖汉景帝讳，刘向改之也。〕曹触龙断于军，〔杨倞曰：说苑云：桀为天子，其臣有左师触龙者，谄谀不正。此云纣，当是说苑误。按战国时赵亦有左师触龙，岂姓名同乎？姓谱：曹姓，本自颛顼玄孙陆终之子六安，周武王封曹挟于邾，故邾，曹姓也。至魏武帝，始祖曹叔振铎。〕商之服民，所以养生之者无异周人，故近者歌讴而乐之，远者竭蹶而趋之，〔以上下文观之，商、周二字恐或倒置。杨倞曰：竭蹶，颠仆，犹言匍匐也。乐，音洛。蹶，居月翻。〕无幽闲辟陋之国，莫不趋使而安乐之，〔闲，读曰闲。辟，读曰僻。〕四海之内若一家，通达之属莫不从服，夫是之谓人师。〔夫，音扶。〕诗曰：『自西自东，自南自北，无思不服。』此之谓也。〔引文王有声之诗而言。〕王者有诛而无战，城守不攻，兵格不击，敌上下相喜则庆之，不屠城，不潜军，不留众，师不越时，故乱者乐其政，不安其上，欲其至也。”〔乱国之民乐吾之政，故不安其上，惟欲吾兵之至也。乐，音洛。〕临武君曰：“善。”

     陈嚣问荀卿曰：〔嚣，虚骄翻；又牛刀翻。〕”先生议兵，常以仁义为本，仁者爱人，义者循理，然则又何以兵为？凡所为有兵者，为争夺也。“〔为争，于伪翻。〕荀卿曰：“非汝所知也。彼仁者爱人，爱人，故恶人之害之也，义者循理，循理，故恶人之乱之也。〔恶，乌路翻。〕彼兵者，所以禁暴除害也，非争夺也。”

     燕孝王薨，子喜立。

     周民东亡。〔义不为秦民也。〕秦人取其宝器。迁西周公于惮之聚。〔此西周文公也，武公之子也。自赧王时，东西分治，赧王拥虚器而已。班志，河南郡梁县有惮狐之聚。括地志：汝州外古梁城，即惮狐聚也。阳人故城，即阳人聚也；在汝州梁县西四十里，秦迁东周所居也。梁，亦古梁城也，在汝州梁县西南十五里。索隐曰：惮狐聚与阳人聚在洛阳南北五十里梁、新城之间也。惮，与惮同。聚，贤曰：慈谕翻。〕

     楚王〔【章：十二行本“王”作“人”，乙十一行本同；孔本同；退斋校同。】〕迁鲁于莒而取其地。〔鲁至是而亡。莒，居许翻。〕

     五十三年〔（丁未、前二五四）〕

     摎伐魏，取吴城。〔后汉志，河东郡大阳县有吴山，山上有虞城。杜预曰：虞，国也。帝王世纪曰：舜妃嫔于虞，虞城是也；亦谓吴城，秦昭王伐魏取吴城是也。摎，纪虬翻。〕韩王入朝。魏举国听令。〔朝，直遥翻。令，力政翻。〕

     五十四年〔（戊申、前二五三）〕

     王郊见上帝于雍。〔班志，雍县属扶风。秦惠公都之，有五畤，故于此郊见上帝，欲行天子之礼也。应劭曰：四方积高曰雍。凡下见上之见，音贤遍翻。雍，于用翻。畤，音止。〕

     楚迁于巨阳。〔赧王三十七年，楚自郢东北徙于陈；今自陈徙巨阳；至始皇六年，春申君以朱英之言，自陈徙寿春：则此时虽徙巨阳，未离陈地也。赧，奴版翻。郢，以井翻。离，力智翻。〕

     五十五年〔（己酉、前二五二）〕

     卫怀君朝于魏，魏人执而杀之；更立其弟，是为元君。〔更，工衡翻。〕元君，魏婿也。〔婿，女夫也。妻谓夫亦曰婿。旁从“女”，或从“士”，音思继翻。〕

     五十六年〔（庚戌、前二五一）〕

     秋，王薨，孝文王立。尊唐八子为唐太后，〔薨，呼肱翻。七子、八子，秦宫中女官名。〕以子楚为太子。赵人奉子楚妻子归之。韩王衰绖入吊祠。〔贤曰：丧服斩衰裳，上曰衰，下曰裳，麻在首要皆曰绖，首绖象缁布冠，要绖象大带。绖之言实，衰之言摧，明中实摧痛也。衰，七雷翻。〕

     燕王喜使栗腹约欢于赵，〔姓谱：栗姓，栗陆氏之后。燕，因肩翻。〕以五百金为赵王酒。反而言于燕王曰：“赵壮者皆死长平，〔长平之败，事见上卷周赧王五十五年。〕其孤未壮，可伐也。”王召昌国君乐闲问之，对曰：“赵四战之国，〔言其四境皆邻于强敌，四面拒战也。〕其民习兵，不可。”王曰：“吾以五而伐一。”对曰：“不可。”王怒。群臣皆以为可，乃发二千乘，栗腹将而攻鄗，〔乘，绳证翻。鄗，呼各翻。〕卿秦攻代。〔姓谱：卿，姓也。〕将渠曰：“与人通关约交，以五百金饮人之王，〔姓谱：将，亦姓也，音即良翻。饮，于禁翻。〕使者报而攻之，不祥；师必无功。”〔使，疏吏翻。〕王不听，自将偏军随之。将渠引王之绶，王以足蹴之。〔蹴，子六翻，蹋也。绶，音受。〕将渠泣曰：“臣非自为，为王也；”〔为，于伪翻。〕燕师至宋子，〔班志，宋子县属巨鹿郡。〕赵廉颇为将，逆击之，败栗腹于鄗，败卿秦、乐乘于代，〔将，即亮翻。乐乘，赵将也。战国策曰：乐乘败卿秦于代，当从之。败，补迈翻。〕追北五百余里，遂围燕。〔燕都蓟，赵人进围之。〕燕人请和，赵人曰：“必令将渠处和。”〔处，昌吕翻。处和者，主和也。〕燕王使〔【章：十二行本“使”作“以”；乙十一行本同；孔本同。】〕将渠为相而处和，赵师乃解去。〔相，息亮翻。〕

     赵平原君卒。〔卒，子恤翻。〕

     孝文王〔索隐曰：名柱。谥法：五宗安之曰孝；慈惠爱民曰文。〕

     元年〔（辛亥、前二五○）〕

     冬，十月，己亥，王即位；三日薨。子楚立，是为庄襄王；尊华阳夫人为华阳太后，夏姬为夏太后。〔姓谱：周封夏后氏于杞，非为后不得封者，以夏为氏。一曰：陈夏征舒之后。夏姬生庄襄王，故尊为太后。华，户化翻。夏，户雅翻。〕

     燕将攻齐聊城，拔之。〔聊城在济水之北。班志，聊城县属东郡。〕或谮之燕王，燕将保聊城，不敢归。齐田单攻之，岁余不下。鲁仲连乃为书，约之矢以射城中，〔燕，因肩翻。将，即亮翻。约之矢，谓以书围绕束缚于矢也。射，而亦翻。〕遗燕将，为陈利害〔遗，于季翻。为，于伪翻。〕曰：“为公计者，不归燕则归齐。今独守孤城，齐兵日益而燕救不至，将何为乎？”燕将见书，泣三日，犹豫不能自决。欲归燕，已有隙；欲降齐，所杀虏于齐甚众，恐已降而后见辱。喟然叹曰：“与人刃我，宁我自刃！”遂自杀。〔降，户江翻。喟，丘贵翻。言与其使人加刃于我，宁使我拔刃而自杀也。〕聊城乱，田单克聊城。〔用大师曰克。〕归，言鲁仲连于齐，〔【章：十二行本“齐”下有“王”字；乙十一行本同；孔本同。】〕欲爵之。仲连逃之海上，曰：“吾与富贵而诎于人，〔诎，曲勿翻。礼记：不充诎于富贵。诎者，喜失节貌。余谓此诎即屈伸之屈。〕宁贫贱而轻世肆志焉！”

     魏安厘王问天下之高士于子顺，〔厘，读曰僖。〕子顺曰：“世无其人也；抑可以为次，其鲁仲连乎！”。王曰：“鲁仲连强作之者，〔强，其两翻。〕非体自然也。”子顺曰：“人皆作之。作之不止，乃成君子；作之不变，习与体成，〔【章：十二行本“成”下有“习与体成”四字；乙十一行本同；孔本同；张校同。】〕则自然也。”〔朱熹曰：君子，成德之名。〕

     庄襄王〔本名异人，改名楚，孝文王之中子也。谥法：胜敌志强曰庄。〕

     元年〔（壬子、前二四九）〕

     吕不韦为相国。〔相，息亮翻。〕

     东周君与诸侯谋伐秦；王使相国帅师讨灭之，迁东周君于阳人聚。〔帅，读曰率。聚，慈喻翻。〕周既不祀。〔皇甫谧曰：周凡三十七王，八百六十七年。周有天下，祀后稷以配天，宗祀文王于明堂以配上帝，宗庙血食八百六十余年。西周已亡，犹幸东周能守其祀，东周又为秦所灭，则尽不祀矣。索隐曰：既，尽也。日食尽曰既。言周祚尽灭．无主祭祀。〕周比亡，〔比，必寐翻，及也。〕凡有七邑；河南、洛阳、谷城、平阴、偃师、巩、缑氏。〔班志：河南县故郏鄏地，周武王迁九鼎，周公营以为都，是为王城；平王居之。洛阳，周公迁殷民于此，是为成周。师古曰：谷城，即今新安。应劭曰：平阴，在平城北，故曰平阴。班志：河南郡之平县，即平城也。括地志曰：故谷城在洛州河南县西北十八里苑中。河阴县城本汉平阴县，在洛州洛阳县东北五十里。十三州志曰：在平津大河之南，魏文帝改曰河阴。刘昭曰：偃师，帝喾所都。盘庚复南亳，是为西亳。巩，古巩伯国，周之东，周公所居。缑氏，周大夫刘子邑。宋白曰：缑氏，春秋之滑国。已上七邑，汉皆属河南郡。缑，工侯翻。郏，音夹。鄏，音辱。〕

     以河南洛阳十万户封相国不韦为文信候。〔相，息亮翻。〕

     蒙骜伐韩，〔骜，五到翻，又五刀翻。〕取成皋、荥阳，〔班志，荥阳县属河南郡，荥泽在其南。唐属郑州，〕初置三川郡。

     楚灭鲁，迁鲁顷公于卞，〔春秋：“夫人姜氏会齐候于卞，”即其地。班志，卞县属鲁郡。顷，音倾。〕为家人。〔家人，犹今所谓齐民也。〕

     二年〔（癸丑、前二四八）〕

     日有食之。

     蒙骜伐赵，〔【章：十二行本“赵”下有“定太原”三字；乙十一行本同；孔本同；张校同；退斋校同。】〕取榆次、狼孟等三十七城。〔班志，榆次、狼孟二县并属太原郡。榆次，即左传涂水、梗阳之地。括地志：狼孟故城，在并州阳曲县东北二十六里。〕

     楚春申君言于楚王曰：“淮北地边于齐，其事急，请以为郡而封于江东。”楚王许之。春申君因城吴故墟以为都邑。〔吴都姑苏，越王句践灭吴王夫差而吴为墟。班志：吴县，太伯所邑，汉为会稽郡治所。句，音钩。践，慈演翻。〕宫室极盛。〔春申君相楚，楚正弱，秦正强，不能为国谋，乃营其都而盛宫室，何足道也！孔颖达曰：尔雅云：室谓之宫，宫谓之室。别而言之，论其四面穹隆则曰宫，因其贮物则曰室。室之言实也。〕

     三年〔（甲寅、前二四七）〕

     王龁攻上党诸城，悉拔之，初置太原郡。〔龁，恨勿翻。〕

     蒙骜帅师代魏，取高都、汲。〔班志，高都县属上党郡，汲县属河内郡。括地志：高都县，今泽州也。汲故城在卫州所理汲县之西南二十五里。帅，读曰率。〕魏师数败，〔数，所角翻。〕魏王患之，乃使人请信陵君于赵。信陵君畏得罪，不肯还。〔信陵君留赵事见上卷周赧王五十八年。还，从宣翻，又音如字。赧，奴版翻。〕诫门下曰：〔诫，居拜翻，敕也。〕“有敢为魏使通者死！”〔为，于伪翻。使，疏吏翻。〕宾客莫敢谏。毛公、薛公见信陵君曰：“公子所以重于诸侯者，徒以有魏也。〔康曰：重，直用切。余按文义，当音轻重之重。〕今魏急而公子不恤，一旦秦人克大梁，夷先王之宗庙，公子当何面目立天下乎！”语未卒，信陵君色变，趣驾还魏。〔卒，子侐翻。趣，读曰促，催也。〕魏王持信陵君而泣，以为上将军。信陵君使人求援于诸侯。诸侯闻信陵君复为魏将，〔将，即亮翻。〕皆遗兵救魏。信陵君率五国之师败蒙骜于河外，〔自春秋至战国，率以黄河之西为河外，晋赂秦以河外列城五，即其证也。骜，五到翻。败，补迈翻。〕蒙骜遁走。信陵君追至函谷关，抑之而还。

     安陵人缩高之子仕于秦，〔后汉志：汝南郡征羌县有安陵亭。注云：即魏安陵君所封地。括地志曰：鄢陵县西北十五里。李奇云：六国时为安陵。还，从宣翻，又音如字。缩，所六翻。〕秦使之守管。〔班志，河南郡中牟县有管叔邑。后汉志，中牟县有管城。杜预曰：管，国也，在京县东北。〕信陵君攻之不下，使人谓安陵君曰：“君其遣缩高，吾将仕之以五大夫，使为执节尉。”〔信陵君使安陵君遣缩高，欲使安陵以君谕其民，以父谕其子也。军尉之执节者也。周执节以使，汉执节则使且可以专杀矣，〕安信陵君曰：“安陵小国也，不能必使其民。使者自往请之。”使吏导使者至缩高之所。使吏致信陵君之命，缩高曰：“君之幸高也，将使高攻管也，夫父攻子守，人之笑也；见臣而下，是倍主也。父教子倍，亦非君之所喜。〔夫，音扶。倍，蒲妹翻。喜，许既翻。〕敢再拜辞！”使者以报信陵君。信陵君大怒，遣使之安陵君所曰：“安陵之地，亦犹魏也。〔使，疏吏翻。之，如也，往也。安陵本魏地，魏襄王以封其弟。〕今吾攻管而不下，则秦兵及我，社稷必危矣。愿君生束缩高而致之。若君弗致，无忌将发十万之师以造安陵之城下。”〔造，七到翻。〕安陵君曰：“吾先君成侯受诏襄王以守此城也。手授太府之宪。〔太府，魏国藏图籍之府。宪，法也。〕宪之上篇曰：『臣弑君，子弑父，有常不赦。〔有常，谓有常法也。〕国虽大赦，降城亡子不得与焉。』〔降，户江翻。与，读曰预。〕今缩高辞大位以全父子之义，而君曰『必生致之』，是使我负襄王之诏而废太府之宪也，虽死，终不敢行！”缩高闻之曰：“信陵君为人，悍猛而自用，此辞必反〔【章：十二行本二字互乙；乙十一行本同；孔本同。】〕为国祸。〔谓为安陵之祸也。悍，下罕翻，又音汗。〕吾已全己，无违人臣之义矣，岂可使吾君有魏患乎！”乃之使者之舍，刎颈而死。信陵君闻之，缟素辟舍，〔刎，扶粉翻。颈，居郢翻。缟，古老翻。尔雅曰：缟，皓也。辟，读曰避。〕使使者谢安陵君曰：“无忌，小人也，困于思虑，失言于君，请再拜辞罪！”〔安陵，受封于魏国者也，缩高，受廛于安陵者也。缩高之子不为魏民，逃归秦而臣于秦，为秦守管。时秦加兵于魏，欲取大梁，安陵傥念魏为宗国，缩高傥念其先为魏民，见魏之危，安敢坐视而不救。公子无忌为魏举师以临之，安陵君则陈太府之宪，缩高则陈大臣之义以拒之，虽死不避，反而求之，可谓得其死乎！无忌为之缟素辟舍以谢安陵，吾亦未知其何所处也。〕

     王使人行万金于魏以间信陵君，求得晋鄙客，〔信陵君杀晋鄙事见上卷周赧王五十六年。间，古苋翻。〕令说魏王曰：“公子亡在外十年矣，今复为将，诸侯皆属，天下徒闻信陵君而不闻魏王矣。”〔令，力丁翻。说，式芮翻。将，即亮翻。〕王又数使人贺信陵君：“得为魏王未也。”〔数，所角翻。〕魏王日闻其毁，不能不信，乃使人代信陵君将兵。信陵君自知再以毁废，乃谢病不朝，日夜以酒色自娱，凡四岁而卒。〔朝，直遥翻。卒，子恤翻。〕韩王往吊，其子荣之，以告子顺。子顺曰：“必辞之以礼！『邻国君吊，君为之主。』〔郑玄曰：君为之主，吊臣恩为已也。子不敢当主，中庭北面，哭不拜。记曰：昔者卫灵公适鲁，遭季桓子之丧，卫君请吊，哀公辞，不得命，公为主。客入吊，公揖让，升自东阶，西乡；客升自西阶吊。公拜，兴，哭。〕今君不命子，则子无所受韩君也。”其子辞之。

     五月，丙午，王薨。〔薨，呼肱翻。〕太子政立，生十三年矣，国事皆决〔【章：十二行本“决”作“委”；乙十一行本同，孔本同；张校同；退斋校同。】〕于文信侯，号称仲父。〔吕不韦封文信侯。仲父，以齐桓礼管仲礼之。〕

     晋阳反。〔是年，秦攻得晋阳，置太原郡；未久而秦有庄襄王之丧，故反。〕

     始皇帝上〔讳政，庄襄王子也。王并天下，自以德兼三皇，功过五帝，故自号曰皇帝；欲传世以一至万，乃除谥法，号始皇帝。〕

     元年〔（乙卯、前二四六）〕

     蒙骜击定之。〔击定晋阳也。骜，五到翻。〕

     韩欲疲秦人，使无东伐，乃使水工郑国为间于秦，凿泾水自仲山为渠，〔间，古苋翻。班志：泾水出安定郡泾阳县西开头山，东至冯翊阳陵县入渭，过郡三，行千六十里。淮南子曰：泾水出薄落之山。华戎对境图：泾水上接蔚茹水，南流至笄头山，西折而东流，迳原州、泾州界，又东流迳邠州、干州之北，又东南流至雍州泾阳县而合于渭。师古曰：仲山，即今九嵕之东仲山也。开，轻烟翻。蔚，纡勿翻。笄，古兮翻。雍，于用翻，嵕祖红翻。〕并北山，东注洛。〔并，步浪翻。师古曰：洛水，即冯翊漆、沮水。程大昌曰：禹贡止有漆、沮，秦、汉以来始有洛水。所谓洛者，班志云：源出北地归德县北蛮夷中。今按其水自入塞后，历鄜、坊、同三州始入渭，孔安国谓自冯翊怀德县入渭是也。汉怀德、唐同州朝邑县是也。漆水自华原县东北同官县界来，沮水自邠州东北来．洛在漆、沮之东，至同州白水县与漆、沮合。所谓洛即漆、沮者，言其本同也。沮，七余翻。鄜，音肤。邠，彼巾翻。〕中作而觉，〔师古曰：中作，谓用功中道，事未竟也。觉，露也，韩之谋露也。〕秦人欲杀之。郑国曰：“臣为韩延数年之命，然渠成，亦秦万世之利也。”乃使卒为之。〔臣为，于伪翻。卒，子恤翻，终也。〕注填阏之水溉舄卤之地四万余顷，收皆亩一钟，〔师古曰：注，引也。填阏，谓壅泥也。言引淤浊之水灌咸卤之田，更令肥美，故一亩之收至六斛四斗。杜佑曰：古者百步为亩，秦、汉以降，即二百四十步为亩。阏，读曰淤，音于据翻。舄，与舄同，音思积翻，卤也。卤，亦作卤，音郎古翻，咸卤。〕关中由是益富饶。〔饶，有余裕也。〕

     二年〔（丙辰、前二四五）〕

     麃公将卒攻卷，〔索隐曰：麃，邑名。麃公，史失其姓名。麃，悲骄翻。将，即亮翻，又音如字。卷，逵员翻，邑名。〕斩首三万。

     赵以廉颇为假相国，伐魏，取繁阳。〔班志，繁阳县属魏郡。应劭曰：在繁水之阳。括地志：繁阳故城，在相州内黄县东北二十七里。相，息亮翻。〕赵孝成王薨，子悼襄王立，使武襄君乐乘代廉颇。廉颇怒，攻武襄君，武襄君走。廉颇出奔魏；久之，魏不能信用。赵师数困于秦，赵王思复得廉颇，廉颇亦思复用于赵。赵王使使者视廉颇尚可用否。廉颇之仇郭开多与使者金，令毁之。廉颇见使者，一饭斗米，肉十斤，被甲上马，以示可用，使者还报曰：“廉将军虽老，尚善饭；然与臣坐，顷之三遗矢矣。”〔数，所角翻。复，扶又翻。使使疏吏翻。令，力丁翻。被，皮义翻。上，时掌翻。矢，粪也。〕赵王以为老，遂不召。〔郭开之间廉颇，以其仇也；其谗杀李牧，则好货耳。谗人罔极，其祸国可胜言哉！间，古苋翻。好，呼到翻。胜，音升。〕楚人阴使迎之。廉颇一为楚将，无功，曰：“我思用赵人！”卒死于寿春。〔将，即亮翻。寿春县，汉属九江郡，唐为寿州治所。始皇六年，楚方徙都寿春，史终言廉颇之事也。卒，子恤翻。〕

     三年〔（丁巳、前二四四）〕

     大饥。〔五縠皆不熟为大饥。〕

     蒙骜伐韩，取十二城。〔骜，五到翻。〕

     赵王以李牧为将，伐燕，取武遂、方城。〔班志，武遂县属河间国。方城县属广阳国；后汉志作“方城”。括地志：易州遂城县，战国时武遂城也。方城故城，在幽州固安县南十七里。将，即亮翻。燕，因肩翻。〕李牧者，赵之北边良将也，尝居代、雁门备匈奴，〔秦置雁门郡，在代郡西南。匈奴，淳维之后，本夏后氏之苗裔。索隐曰：张晏云：淳维以殷时奔北边。又乐彦括地谱曰：夏桀无道，汤放之鸣条，三年而死。其子獯粥妻桀之众妾，避居北野，随畜移徙，中国谓之匈奴。其言夏后苗裔，或当然也。故应劭风俗通曰：殷时曰獯粥，改曰匈奴。又晋灼云：尧时曰荤粥，周曰猃狁，秦曰匈奴。韦昭曰：汉曰匈奴，荤粥其别名，则淳维是其始祖，盖与獯粥是一也。獯，许云翻。粥，音粥。猃，虚捡翻。〕以便宜置吏，市租皆输入莫府，为士卒费，〔康曰：师出无常处，所在张幕居之，以将帅得称府，故曰莫府。莫，与幕同。一曰，莫，大也。莫府，犹言大府。〕日击数牛飨士；习骑射，〔孔颖达曰：古人不骑马，故但经记正典无言骑者。今言骑者，当是周末时。射之所起，起自黄帝，故易系辞黄帝下九事章云：古者弦木为弧，剡木为矢，弧矢之利以威天下。又世本云：挥作弓，夷牟作矢。注云：挥，夷牟，黄帝臣。是弓矢起于黄帝矣。骑，奇寄翻；下同。剡，以冉翻。〕谨烽火，多间谍，〔塞上置候望之地，边有警则举烽。汉书音义：烽，如覆米&#16987;，县着桔槔头，有寇则举之。燧，积薪，有寇则燔然之。索隐曰：字林，&#16987;，漉米薮也，音一六翻。纂要：&#16987;，淅箕也。烽见敌则举，燧有难则焚。烽主昼，燧主夜。间谍者，使之间行以伺敌，观其变动也。间，古苋翻。谍，达协翻。着，直略翻。桔，吉屑翻。槔，音皋。漉，音鹿。淅，音析。难，乃旦翻。伺，相吏翻。〕为约曰：“匈奴即入盗，急入收保。〔收畜产而自保也。〕有敢捕虏者斩！”匈奴每入，烽火谨，辄入收保不战。如是数岁，亦不亡失。匈奴皆以为怯，虽赵边兵亦以为吾将怯。〔将，即亮翻。〕赵王让之，〔让，责也。〕李牧如故。王怒，使他人代之。岁余，屡出战，不利，多失亡，边不得田畜。〔说文：畜，许竹翻，养也。史记正义：许又翻，又音蓄，聚也。〕王复请李牧，〔复，扶又翻。〕李牧杜门称病不出。王强起之，〔杜门，塞门以拒绝来者。强，其两翻。〕李牧曰：”必欲用臣。〔【章：十二行本作“王必用臣”四字；乙十一行本同；孔本同；退斋校同。】〕如前，乃敢奉令。”王许之。

     李牧至边，如约。匈奴数岁无所得。终以为怯。边士日得赏赐而不用，〔言屡赏而不用之以战也。〕皆愿一战。于是乃具选车得千三百乘，选骑得万三千匹，〔车，骑皆选其坚良者。乘，绳证翻。骑，奇寄翻。〕百金之士五万人，〔管子曰：能禽敌杀将者赏百金。将，即亮翻。〕彀者十万人。〔彀，古候翻，张弓也。索隐曰：彀，谓能射者也。〕悉勒习战；大纵畜牧、人民满野。匈奴小入，佯北不胜，以数十人委之。〔委，弃也，委之于敌也。佯，音羊。〕单于闻之，〔单于，匈奴首领之称。班书曰：单于者，广大之貌，言其象天单于然也。单，音蝉。称，尺证翻。〕大率众来入。李牧多为奇陈，〔陈，读曰阵。〕张左、右翼击之，大破之，杀匈奴十余万骑。灭襜褴，〔如淳曰：襜褴，胡名，在代地。班书作“澹林”。襜，都甘翻，褴，路谈翻；类篇：卢甘翻。〕破东胡〔东胡，其后为鲜卑、乌丸。服虔曰：在匈奴东，故曰东胡。〕降林胡。〔如淳以澹林为东胡，以此观之，似是两种。降，户江翻。〕单于奔走，十余岁不敢近赵边。〔近，其靳翻。〕

     先是，天下冠带之国七，而三国边于戎狄：〔先，悉荐翻。〕秦自陇以西有绵诸、绲戎、翟、豲之戎，〔班志，绵诸道属天水郡。西汉之制，县有蛮夷曰道。括地志：绵诸城在秦州秦岭县北五十六里。唐贞观十七年，省秦岭入清水县。韦昭曰：绲戎，春秋以为犬戎。师古曰：混云夷也。史记正义曰：绲，音昆，字当作“混”。余谓昆戎即周之昆夷。翟，与狄同。班志，陇西郡有狄道。师古曰：其地有狄种，故曰狄道。天水郡有豲道。应劭曰：豲，戎邑也。狄道，晋置武始郡。括地志：豲道故城，在渭州襄武县东南三十七里。豲，户官翻。〕岐、梁、泾、漆之北有义渠、大荔、乌氏、朐衍之戎；〔班志，岐山在扶风美阳县西北，梁山在冯翊夏阳县西北。师古曰：此漆水在新平。后汉志，扶风漆县有漆水。晋分扶风置新平郡，治漆县。班志，义渠道属北地郡。括地志：唐宁、庆二州地。又班志，冯翊临晋县，古大荔城。括地志：同州冯翊县及朝邑县本汉临晋地。今朝邑县东三十步故王城，即大荔王城也。宋白曰：同州冯翊县古大荔城，在今州东三十七里朝邑县界，故王城是也。荔，力计翻。班志，安定郡有乌氏县。括地志：乌氏故城，在泾州安定县东三十里，周之故地，后入戎；秦惠王取之，置乌氏县，氏，音支。班志，北地郡有有朐衍县。括地志：盐州，古戎狄居之，即朐衍戎之地。应劭曰：朐，音煦。师古音香于翻。康求于翻，非。〕而赵北有林胡、楼烦之戎，燕北有东胡、山戎；〔自汉北平、无终、白狼以北，皆大山重谷，诸戎居之，春秋谓之山戎。〕各分散居溪谷，自有君长，往往而聚者百有余戎，然莫能相一。其后义渠筑城郭以自守，而秦稍蚕食之，至惠王遂拔义渠二十五城。昭王之时，宣太后诱义渠王，杀诸甘泉，〔甘泉在汉冯翊云阳县，汉起甘泉宫于此。诱，羊久翻。〕遂发兵伐义渠，灭之，始于陇西、北地、上郡〔陇西，唐渭州、洮州、河州之地。北地，唐庆州、宁州、鄜州、灵州、盐州之地。上郡，唐延州、绥州、银州之地。〕筑长城以拒胡。赵武灵王北破林胡、楼烦，筑长城，自代并阴山下，至高阙为塞。〔徐广曰：五原郡西安阳县北有阴山，阴山在河南，阳山在河北。郦道元曰：余按南河、北河及安阳县以南，悉沙阜耳，无他异山。故广志云：朔方郡移沙七所而无山以拟之，是议志之僻也。阴山在河东南斯可矣。汉郎中侯应曰：阴山东西千余里，单于之苑囿也。孝武出师攘之于漠北，匈奴过之，未尝不哭。则此山盖在沙漠之南也。括地志：阴山在朔州北塞外突厥界。杜佑曰：今安北府北山是也。安北府治中受降城。地志：朔方郡临戎县北有连山，险于长城，其山中断，两峰俱峻，名曰高阙。水经注：河水自窳浑县东屈而东流，迳高阙南，阙口有城跨山结局，谓之高阙戍。刘昫曰：高阙北拒大碛口三百里。杜佑曰：高阙当在丰州河西。厥，九勿翻。降，户江翻。窳，以主翻。浑，户昆翻。碛，七迹翻。〕而置云中，雁门，代郡。〔史记正义曰：云中故城，赵云中城，秦云中郡，在胜州榆林县东北四十里。秦，汉之雁门、代郡皆在句注陉之北，唐之云、朔、蔚、新、武州即其地也。若唐之代州雁门郡惟崞、繁畤二县，汉雁门郡之旧县，其雁门县则汉太原郡之广武县也，五台则汉太原之虑虒县也。句，音钩。陉，音刑。蔚，纡勿翻。崞，音郭。畤，音止。师古曰：虑虒，音虑夷。〕其后燕将秦开为质于胡，〔姓谱：秦本颛琐后，子婴既灭，支庶为秦氏，余按左传鲁有秦堇父，秦姓其来尚矣。燕，因肩翻。将，即亮翻。质，音致。父，音甫。堇，几隐翻。〕胡甚信之；归而袭破东胡，东胡却千余里。燕亦筑长城，自造阳至襄平。〔韦昭曰：造阳，地名，在上谷。余按汉书所谓“上谷之斗造阳”是也。杜佑曰：晋太康地志：自北地郡北行九百里，得五原塞；又北出九百里得造阳，即麟州银城县。史记：燕筑长城，自造阳至襄平。韦昭曰：造阳地在上谷。未详孰是。史记正义曰：上谷，今妫州。王隐地道志曰：郡在谷之头，故以上谷名焉。班志，襄平县，辽东郡治所。燕，因肩翻。妫，居为翻。〕置上谷、渔阳、右北平、辽东郡以拒胡。〔渔阳，唐蓟州，檀州。北平，唐平州。辽东，其地在大辽水之东，唐尝置辽州，又尝为安东都护府治所。〕及战国之末而匈奴始大。

     四年〔（戊午、前二四三）〕

     春，蒙骜伐魏，取畼、有诡。〔畼，徐广音场，索隐音畅；类篇又直亮翻，仲郎翻。〕三月，军罢。

     秦质子归自赵，赵太子出归国。〔质，音致。〕

     月，蝗，疫。〔蝗子始生曰蝝，翅成而飞曰蝗，以食苗为灾。疫，札瘥瘟也。〕令百姓纳粟千石，拜爵一级。

     魏安厘王薨，子景闵王立。〔厘，读曰僖。闵，读曰闵。〕

     五年〔（己未、前二四二）〕

     蒙骜伐魏，取酸枣、燕、虚、长平、雍丘、山阳等三〔【章：十二行本“三”作“二”；乙十一行本同；孔本同；退斋校同。】〕十城，〔骜，五到翻。括地志：酸枣故城，在滑州酸枣县北十五里。索隐曰：燕、虚，二邑名。春秋桓十二年，会于虚。赧王四十二年，黄歇说秦王曰：“拔酸枣、虚、桃。”按今东郡燕县东三十里有桃城，虚盖与桃相近。括地志：南燕城，古燕国，滑州胙城县是也。桃、虚在濮州雷泽县东十三里。燕，乌田翻。虚，如字。班志，长平县属汝南郡。括地志：在陈州宛丘县西六十六里。班志，雍丘县属陈留郡，故杞国也。雍，于用翻。史记正义曰：地理志，河内郡有山阳县。余考之上下文，此非河内之山阳，盖班志山阳郡之地。〕初置东郡。

     初，剧辛在赵与庞暖善，〔赧王三年，剧辛自赵适燕。剧，竭戟翻。暖，音许远翻，又许元翻。赧，奴版翻。〕已而仕燕。燕王见赵数困于秦，廉颇去而庞暖为将，欲因其敝而攻之，问于剧辛，对曰：“庞暖易与耳！”〔数，所角翻。将，即亮翻。易，弋跂翻。〕燕王使剧辛将而伐赵。赵庞暖御之，杀剧辛，取燕师二万。

     诸侯患秦攻伐无已时。〔以发明年合从伐秦事。从，子容翻。〕

     六年〔（庚申、前二四一）〕

     楚、赵、魏、韩、卫合从以伐秦，楚王为从长，〔从，子容翻。长，知两翻。〕春申君用事，取寿陵。〔徐广曰：寿陵在常山。史记正义曰：本赵邑也。余据五国攻秦，取寿陵，至函谷，则寿陵不在新安、宜阳之闲，当在河东郡界；常山无乃太远！〕至函谷，秦师出，五国之师皆败走。楚王以咎春申君，春申君以此益疏。观津人朱英谓春申君曰：〔史记正义曰：观，音馆，今魏州观城县。余按班志，观津县属信都国。又按隋志，魏州之观城，旧曰卫国，开皇六年始更名；信都国则隋冀州也。开皇六年置武邑县，并得观津县地，则观津犹属信都也。正义误矣。观，古玩翻。〕“人皆以楚为强，君用之而弱。其于英不然。先君时，秦善楚，二十年而不攻楚，何也？秦逾黾厄之塞而攻楚，不便；〔刘昭曰：江夏郡鄳县，古冥厄之塞也。史记正义曰：黾厄之塞在申州。张守节曰：申州罗山县本汉鄳县平靖关，盖鄳县之厄塞。括地志曰：石城山在申州罗山县东南二十一里，古冥厄塞。黾，音盲；康弥兖切，非也。厄，音厄，又于卖翻。〕假道于两周，背韩、魏而攻楚，不可。〔背，蒲妹翻。〕今则不然。魏旦暮亡，不能爱许、鄢陵，〔鄢，于幰翻。〕魏割以与秦，秦兵去陈百六十里。臣之所观者，见秦、楚之日斗也。”楚于是去陈，徙寿春，命曰郢。〔郢，以井翻。〕春申君就封于吴，行相事。〔相，息亮翻。〕

     秦拔魏朝歌〔朝歌，纣都，卫康叔所封也。班志，朝歌县属河内郡。〕及卫濮阳。卫元君率其支属徙居野王，〔班志，野王县属河内郡。濮，博木翻。〕阻其山以保魏之河内。

     七年〔（辛酉、前二四○）〕

     伐魏，取汲。

     夏太后薨。〔即夏姬也。夏，户雅翻。薨，呼肱翻。〕

     蒙骜卒。〔骜，五到翻。卒，子恤翻。〕

     八年〔（壬戌、前二三九）〕

     魏与赵邺。

     韩桓惠王薨，子安立。

     九年〔（癸亥、前二三八）〕

     伐魏，取垣、蒲。〔蒲，晋公子重耳所居邑也。班志，蒲子与垣县皆属河东郡。括地志：故垣城，汉县治，本魏地王垣，在绛州垣县西北二十里。蒲故城，在隰州蒲县北四十五里。垣，于元翻。重，直龙翻。〕

     夏，四月，寒，民有冻死者。

     王宿雍。〔雍，于用翻。〕

     己酉，王冠，〔冠，古唤翻。〕带剑。

     杨端和伐魏，〔姓谱：周宣王子尚父，幽王邑诸杨，号曰杨侯；后并于晋，因以为氏。又晋大夫杨食我食采于杨氏，子孙以邑为氏。杨食，音嗣。采，仓代翻。〕取衍氏。〔史记正义曰：衍氏，在郑州。衍，羊善翻。〕

     初，王即位，年少，〔少，始照翻。〕太后□〔【章：十二行本“□”作“时”；乙十一行本同；孔本同。】〕时与文信侯私通。王益壮，文信侯恐事觉，祸及己。乃诈以舍人嫪毐为宦者，进于太后。〔师古曰：嫪，居虬翻；许慎郎到翻；康卢道切。毐，乌改翻。〕太后幸之，生二子，封毐为长信侯，以太原为毐国，政事皆决于毐，客求为毐舍人者甚众。王左右有与毐争言者，告毐实非宦者，王下吏治毒，〔下，遐稼翻。治，直之翻。〕毐惧，矫王御玺发兵，欲攻蕲年宫〔班志，蕲年宫，秦惠公所起，在雍。括地志：在岐州城西故城内。蕲，巨依翻。〕为乱。〔句断。〕王使相国昌平君、昌文君发卒攻毐，〔相，息亮翻。〕战咸阳，斩首数百，毐败走，获之。秋，九月，夷毐三族，〔秦有夷三族之罪。张晏曰：三族，父母、兄弟、妻子也。如淳曰：父族、母族、妻族也。师古曰：如说是，所谓参夷之诛也。〕党与皆车裂灭宗，舍人罪轻者徙蜀，凡四千余家。迁太后于雍萯阳宫，〔萯阳宫，秦文王所起。水经注：甘水出南山甘谷，北迳秦文王萯阳宫西，又北迳五柞宫东，又北迳甘亭西。后汉志，甘亭在扶风鄠县。萯，音倍。〕杀其二子。下令曰：“敢以太后事谏者，戮而杀之，断其四支，积于阙下！”死者二十七人。〔断，丁管翻。〕齐客茅焦上谒请谏。〔姓谱：周公之子封于茅，其后以国为氏。又有茅戎。邾大夫有茅地、茅夷鸿。谒，犹今之刺也。上谒者，通名而求见也。上，时掌翻。〕王使谓之曰：“若不见夫积阙下者邪？”〔若，汝也。夫，音扶。〕对曰：“臣闻天有二十八宿，〔二十八宿：角、亢、氏、房、心、尾、箕、斗、牛、女、虚、危、室、壁、奎、娄、胃、昴、毕、觜、参、井、鬼、柳、星、张、翼、轸、天之经星也。日、月、五星之行，躔次所舍，故谓之宿。宿，音秀。亢，音刚。觜，即移翻。参，疏簪翻。〕今死者二十七人，臣之来固欲满其数耳，臣非畏死者也！”使者走入白之。〔使，疏吏翻。〕茅焦邑子同食者，尽负其衣物而逃。〔邑子，同邑之少年也。〕王大怒曰：“是人也，故来犯吾，趣召镬烹之，〔趣，读曰促。镬，胡郭翻，吴人谓之锅。〕是安得积厥下哉！”王按剑而坐，口正沫出。〔沬，莫曷翻，涎也。〕使者召之入，茅焦徐行至前，再拜谒起，称曰：“臣闻有生者不讳死，有国者不讳亡，讳死者不可以得生，讳者不可以得存，死生存亡，圣主所欲急闻也，陛下欲闻之乎！”〔蔡邕独断曰：陛，阶陛也。与天子言，不敢指斥，故称陛下。应劭曰：陛者，升堂之陛，王者必有执兵陈于阶陛。群臣与至尊言，不敢指斥，故呼在陛下者以告之，因卑以达尊之意，若今称殿下，合下之类。断，丁乱翻。〕王曰：“何谓也？”茅焦曰：“陛下有狂悖之行，〔悖，蒲妹翻，又蒲没翻。行，下孟翻；下同。〕不自知邪？〔邪，音耶。〕车裂假父，〔谓嫪毐。〕囊扑二弟，〔以囊盛其人，扑而杀之。扑，弼角翻，又普卜翻。〕迁母于雍，残戮谏士，桀、纣之行不至于是矣！今〔【章：十二行本“今”作“令”；乙十一行本同；令上有一空格；孔本同；退斋校同。】〕天下闻之，尽瓦解，无向秦者，臣窃为陛下危之！〔雍，于用翻。行，下孟翻。为，于伪翻。〕臣言已矣！”乃解衣伏质。〔质，与锧同，职日翻，铁椹也。〕王下殿，手自接之曰：“先生起就衣，今愿受事！”〔受事者，受所教之事也。〕乃爵之上卿。王自驾，虚左方，往迎太后，归于咸阳，复为母子如初。

     楚考烈王无子，春申君患之，求妇人宜子者甚众，进之，卒无子。〔卒，子恤翻。〕赵人李园持其妹欲进诸楚王，闻其不宜子，恐久无宠，乃求为春申君舍人。已而谒归，〔谓谒告而归也。〕故失期而还。〔欲以发春申君之问也。还，从宣翻。〕春申君问之，李园曰：“齐王使人求臣之妹，与其使者饮，故失期。”春申君曰：“聘入乎？”〔谓已入聘币否也。使，疏吏翻。〕曰：“未也。”春申君遂纳之。既而有娠，〔娠，音身。〕李园使其妹说春申君曰：“楚王贵幸君，虽兄弟不如也。今君相楚二十余年而王无子，〔周赧王五十三年，楚以春申君为相，至是二十余年。说，式芮翻。相，息亮翻。〕即百岁后将更立兄弟，〔人谓死后为百岁后。〕彼亦各贵其故所亲，君又安得常保此宠乎！非徒然也。〔言非但如此而已也。〕君贵，用事久，多失礼于王之兄弟，兄弟立，祸且及身矣。今妾有娠而人莫知，妾幸君未久，诚以君之重，进妾于王，王必幸之。妾赖天而有男，则是君之子为王也。楚国尽可得，孰与身临不测之祸哉！”春申君大然之。乃出李园妺，谨舍而言诸楚王。〔谨舍者，别为馆舍以居之，奉卫甚谨也。〕王召入，幸之，遂生男，立为太子。

     李园妹为王后，李园亦贵用事，而恐春申君泄其语，阴养死士，欲杀春申君以灭口；国人颇有知之者。楚王病，朱英谓春申君曰：“世有无望之福，亦有无望之祸。〔史记正义曰：无望者，不望而忽至。〕今君处无望之世，〔正义曰：谓生死无常也。处，昌吕翻。〕事无望之主，〔正义曰：谓喜怒不节也。〕安可以无无望之人乎！”〔正义曰：谓吉凶忽为。〕春申君曰：“何谓无望之福？”曰：“君相楚二十余年矣，虽名相国，其实王也。〔相，息亮翻。〕王今病，旦暮薨，薨而君相幼主，因而当国，王长而反政，不即遂南面称孤，〔长，知两翻。不，读曰否。〕此所谓无望之福也。”“何谓无望之祸？”曰：“李园不治国而君之仇也，〔左传曰：怨耦曰仇，盖取此义。治，直之翻。〕不为兵而养死士之日久矣。王薨，李园必先入，据权而杀君以灭口，此所谓无望之祸也。”〔薨，呼肱翻。〕“何谓无望之人？”曰：“君置臣郎中，〔班书百官表：郎掌门户，出充车骑，有议郎、中郎、侍郎、郎中。韩信曰：“吾事项王，官不过郎中，位不过执戟。”盖战国时置此官。〕王薨，李园先入，臣为君杀之，此所谓无望之人也。”〔为，于伪翻。〕春申君曰：“足下置之，李园，弱人也，仆又善之。且何至此！”朱英知言不用，惧而亡去，后十七日，楚王薨，李园果先入，伏死士于棘门之内。〔史记正义曰：棘门，寿春城门名。〕春申君入，死士侠刺之，〔侠，读曰夹，盖夹而刺之。魏、晋仪：卫有侠毂队，亦曰夹毂队。刺，七亦翻。〕投其首于棘门之外；于是使吏尽捕诛春申君之家。太子立，是为幽王。

     扬子法言曰：“或问信陵、平原、孟尝、春申益乎？”曰：“上失其政，奸臣窃国命，何其益乎！”

     王以文信侯奉先王功大，〔事见上卷周赧王五十八年。〕不忍诛。

     十年〔（甲子、前二三七）〕

     冬，十月，文信侯免相，出就国。〔相，息亮翻。文信侯国于河南洛阳。〕

     宗室大臣议曰：“诸侯人来仕者，皆为其主游间耳，〔谓游说以间秦之君臣。为，于伪翻。间，古苋翻。〕请一切逐之。”于是大索，逐客。〔索，山客翻。〕客卿楚人李斯亦在逐中，行，且上书曰：“昔穆公求士，西取由余于戎，东得百里〔【章：十二行本“里”下有“奚”字；乙十一行本同；孔本同。】〕于宛，迎蹇叔于宋，求丕豹、公孙支于晋，〔上，时掌翻。史记：戎王使由余使于秦，穆公留由余而遗戎王以女乐，戎王受而说之，乃归由余。由余谏戎王而不听，穆公使人要之，由余遂去戎降秦。穆公用其谋伐戎，并国十二，开地千里。晋献公灭虞，虏其大夫百里奚，以媵于秦；百里奚亡秦走宛。穆公赎之于楚，授以国政；奚荐其友蹇叔，穆公使人厚币迎之，以为上大夫。晋惠公杀大夫丕郑，其子豹奔秦，穆公用之。公孙支，子桑也。余使，疏吏翻。遗，于季翻。说，读为悦。要，一遥翻。〕降，户江翻。媵，以证翻。宛，于元翻。〕并国二十，遂霸西戎。孝公用商鞅之法，诸侯亲服，至今治强。惠王用张仪之计，散六国之从，使之事秦。昭王得范睢，强公室，杜私门。〔事并见前。治，直吏翻。从，子容翻。睢，息随翻。〕此四君者，皆以客之功。由此观之，客何负于秦哉！夫色、乐、珠、玉不产于秦而王服御者众；〔夫，音扶。色，女色也。〕取人则不然，不问可否，不论曲直，非秦者去，为客者逐。是所重者在乎色、乐、珠、玉，而所轻者在乎人民也。臣闻太山不让土壤，故能成其大；河海不择细流，故能就其深，王者不却众庶，故能明其德；此五帝、三王之所以无敌也。今乃弃黔首以资敌国，〔秦谓民为黔首。黔，其廉翻，黧黑也。〕却宾客以业诸侯，所谓藉寇兵，〔【章：十二行本“兵”下有“而”字；乙十一行本同；孔本同。】〕赍盗粮者也。”〔藉，慈夜翻，假也，惜也。赍，子兮翻，时遗也；或为资，义亦通。〕王乃召李斯，复其官，除逐客之令。李斯至骊邑而还。〔班志，京兆新丰县，秦之骊邑，古骊戎国也；骊山在其南。汉高帝七年，更名新丰。骊，吕支翻。还，从宣翻，又音如字。更，工衡翻。〕王卒用李斯之谋，阴遣辩士赍金玉游说诸侯，诸侯名士可下以财者厚遗结之，不肯者利剑刺之，离其君臣之计，然后使良将随其后，数年之中，卒兼天下。〔卒，子恤翻。遗，于季翻。刺，七亦翻，又七赐翻。将，即亮翻。〕

     十一年〔（乙丑、前二三六）〕

     赵人伐燕，取狸阳。〔史记正义曰：按燕无狸阳，疑“狸”字误，当作“渔阳”，故城在檀州密云县南十八里，燕渔阳郡城也。赵东界至瀛州则檀州在北，赵攻燕取渔阳城也。康从本字，力之切。余谓康音是。战国策，燕昭王攻齐阳城及狸，窃意狸即狸阳也。其地当在齐、燕境上。燕，因肩翻。〕兵未罢，将军王翦、桓齮、杨端和伐赵，〔言伐燕之兵未罢而秦兵来伐也。姓谱：桓本自姜姓，齐桓公后，因谥为氏。余按齐桓之前有周桓王、鲁桓公，晋有桓、庄之族，而以姓桓者为祖齐桓，亦不通矣。齮，丘奇翻，又去倚翻。谥，神至翻。〕攻邺，取九城。王翦攻阏与、轑阳，〔阏，于曷翻。与，音预，又音余。徐广曰：轑，音老，在并州。十三州志：轑阳在上党西北百八十里，盖唐乐平郡地，今之辽州也。据十三州志，轑，当音辽。〕桓齮取酀、安阳。〔邺县有安阳城，曹魏置安阳县，属魏郡。〕

     赵悼襄王薨，〔薨，呼肱翻。〕子幽缪王迁立。〔缪，靡幼翻。〕其母，倡也，〔倡，音昌，妓女也。〕嬖于悼襄王，〔嬖，卑义翻，又博计翻。〕悼襄王废嫡子嘉而立之。迁素以无行闻于国。〔为迁亡赵张本。行，下孟翻。〕

     文信候就国岁余，诸侯宾客使者相望于道，请之。〔使，疏吏翻。〕王恐其为变，乃赐文信候书曰：“君何功于秦，封君河南，食十万户？何亲于秦，号称仲父？其与家属徙处蜀！”〔处，昌吕翻。〕文信侯自知稍侵，恐诛。

     十二年〔（丙寅、前二三五）〕

     文信侯饮鸩死，〔鸩鸟出南方，噉蝮蛇，以其羽画酒中饮之，立死。鸩，直禁翻。〕窃葬。其舍人临者，皆逐迁之。〔临，良鸩翻，哭也。〕且曰：“自今以来，操国事不道如嫪毐、不韦者，籍其门，视此！”〔操，七刀翻。嫪，居虬翻。毐，乌改翻。〕

     扬子法言曰：或问：“吕不韦其智矣乎？以人易货。”曰：“谁谓不韦智者欤！以国易宗。吕不韦之盗，穿窬之雄乎！〔穿，穿壁；窬，穿墙。窬，音谕，又音俞。〕穿窬也者，吾见担石矣，〔“担”，亦作“儋”，齐人名小罂为儋，音都滥翻。石，斗石也。罂，于耕翻。〕未见雒阳也。”

     自六月不雨，至于八月。

     发四郡兵助魏伐楚。〔发关东四郡兵也。〕

     十三年〔（丁卯、前二三四）〕

     桓齮伐赵，败赵将扈辄于平阳，〔齮，丘奇翻，又去倚翻。败，补迈翻。将，即亮翻。扈，夏有扈氏之后，音户。辄，陟涉翻。后汉志，魏郡邺县有平阳城。括地志：平阳故城，在相州临漳县西二十五里。史记正义曰：平阳，战国时属韩，后属赵。若据正义所云，则以此平阳为河东之平阳，非也。当以后汉志、括地志为正。〕斩首十万，杀扈辄。赵王以李牧为大将军，复战于宜安、肥下，〔复，扶又翻。括地志：宜安故城，在常山藁城县西南二十五里。肥下，即班志真定国之肥累县，春秋肥子之国。括地志：肥累故城，在藁城县西七里。〕秦师败绩，〔大崩曰败绩。〕桓齮奔还。赵封李牧为武安君。〔还，从宣翻。〕

     十四年〔（戊辰、前二三三）〕

     桓齮伐赵，取宜安、平阳、武城。〔后汉志，魏郡邺县有武城。史记正义曰：即贝州武城县外城是。齮，丘奇翻，又去倚翻。〕

     韩王纳地效玺，请为蒲臣，使韩非来聘。〔古者列国之于天子，比年一小聘，三年一大聘。玺，斯氏翻。〕韩非者，韩之诸公子也，善刑名灋术之学，〔班志：法家者流，盖出于理官，信赏必罚，以辅礼制。鼌错为申、商刑名之学，言人主不可不知术数。张晏曰：术数，刑名之书也。臣瓒曰：术数，谓法制治国之术也。师古曰：瓒说是也。公孙弘曰：“擅杀生之力，通雍塞之涂，权轻重之数，论得失之道，使远近情伪毕见于上，谓之术，”与错所言同。灋，古法字。鼌，古朝字。错，千故翻。瓒，藏旱翻。塞，悉则翻。见，贤遍翻。〕见韩之削弱，数以书干韩王，〔数，所角翻。〕王不能用。于是韩非疾治国不务求人任贤。〔治，直之翻。〕反举浮淫之蠹而加之功实之上，宽则宠名誉之人，急则用介胄之士，所养非所用，所用非所养。悲廉直不容于邪枉之臣，观往者得失之变，作孤愤、五蠹、内、外储、说林、说难五十六篇，十余万言。〔自孤愤至说难，皆韩非子篇名。索隐曰：孤愤者，愤孤直不容于时也。五蠹者，蠹政之事有五也。内、外储者，韩非子有内、外储说篇：内储者，言明君执术以制臣下，制之在己，故曰内也；外储者，明君观听臣下之言行以断其赏罚，赏罚在彼，故曰外也。说林广说诸事，其多若林，故曰说林也。余谓说难者，言游说之难。温公扬子注：说，音税。难，如字。〕

     王闻其贤，欲见之。非为韩使于秦，因上书说王曰：〔为，于伪翻。使，疏吏翻。上，时掌翻。说，式芮翻。〕“今秦地方数千里，师名百万，号令赏罚，天下不如。臣昧死愿望见大王，言所以破天下从之计。大王诚听臣说，一举而天下之从不破，〔从，子容翻。〕赵不举，韩不亡，荆、魏不臣，齐、燕不亲，霸王之名不成，四邻诸侯不朝，〔燕，因肩翻。朝，直遥翻。〕大王斩臣以徇国，以戒为王谋不忠者也。”王悦之，未任用。李斯嫉之，曰：“韩非，韩之诸公子也。今欲并诸侯，非终为韩不为秦，此人情也。〔为，于伪翻。〕今王不用，久留而归之，此自遗患也，不如以法诛之。”王以为然，下吏治非。李斯使人遗非药，令早自杀。〔下，遐稼翻。治，直之翻。遗，于季翻。令，力丁翻。〕韩非欲自陈，不得见。王后悔，使人赦之，非已死矣。

     臣光曰：臣闻君子亲其亲以及人之亲，爱其国以及人之国。是以功大名美而享有百福也。今非为秦画谋，而首欲覆其宗国〔谓欲亡韩。〕以售其言，罪固不容于死矣。〔言死犹有余罪也。〕乌足愍哉！

     十五年〔（己巳、前二三二）〕

     王大兴师伐赵，一军抵邺，一军抵太原，取狼孟、番吾；遇李牧而还。〔番，音婆；又音盘。还，从宣翻，又音如字。秦军畏李牧，不敢战而还。赵之所恃者李牧，而卒杀之以速其亡。〕

     初，燕太子丹尝质于赵，与王善。〔王之父异人质于赵，生王于鄞郸。〕王即位，丹为质于秦，〔质，音致。〕王不礼焉。丹怒，亡归。〔为丹遣荆轲刺秦王张本。〕

     六年〔（庚午、前二三一）〕

     韩献南阳地。〔此汉南阳郡之地，时秦、楚、韩分有之。〕九月，发卒受地于韩。

     魏人献地。

     代地震，自乐徐以西，北至平阴，〔史记正义曰：乐徐在晋州，平阴在汾州。余谓上书代地震，则乐徐、平阴皆代地也，乌得在晋、汾二州界！水经注：徐水出代郡广昌县东南大岭下，东北流，迳郎山入北平郡界。意乐徐之地，当在徐水左右。又代郡平邑县，王莽曰平湖。十三州志：平湖城在高柳南百八十里。水经注曰：代郡道人县城北有潭，渊而不注，俗谓之平湖。平阴之地，盖在此湖之阴也。乐，意当音落。〕台屋墙垣太半坏，地坼东西百三十步。〔毛晃曰：四方而高曰台。垣，于元翻。坼，斥格翻；说文：裂也。〕

     十七年〔（辛未、前二三○）〕

     内史胜灭韩，〔史记本纪作“内史腾”。班书百官表：内史，周官，秦因之，掌治京师。余按秦内史兼治汉三辅之地，始皇并天下，置三十六郡，内史其一也。〕虏韩王安，以其地置颖川郡。〔韩至是而亡。颍川郡，韩地也。韩自平阳徙都河南新郑，韩景侯又自新郑徙都阳翟。秦灭韩，遂以阳翟县为颍川郡治所。〕

     华阳太后薨。〔华，户化翻。〕

     赵大饥。

     卫元君薨，子角立。

     十八年〔（壬申、前二二九）〕

     王翦将上地兵下井陉，〔史记正义曰：上郡上县，今绥州是也。余谓上地，以其地在大河上游，凡上郡抵西河之地，皆是也。应劭曰：井陉在常山郡井陉县西，唐谓之土门。将，即亮翻，又音如字。陉，音刑。〕端和将河内兵共伐赵。〔端和，即杨端和，此逸“杨”字。〕赵李牧、司马尚御之。秦人多与赵王嬖臣郭开金，〔嬖，卑义翻，又博计翻。〕使毁牧及尚，言其欲反。赵王使赵葱及齐将颜聚代之。〔姓谱：颜姓本自鲁伯禽支庶，有食采颜邑者，因而着族。又邾武公名夷，字曰颜，故公羊传称颜公，后以为氏。将，即亮翻。采，仓代翻。传，直恋翻。〕李牧不受命，赵人捕而杀之，废司马尚。

     十九年〔（癸酉、前二二八）〕

     王翦击赵军，大破之，杀赵葱，颜聚亡，遂克邯郸，虏赵王迁。〔赵至是亡。邯郸，音寒丹。〕王如邯郸，故与母家有仇怨者皆杀之。〔王母，鄞郸美女也，事见上卷周赧王五十八年。怨，于元翻。〕还，从太原、上郡归。〔还，从宣翻，又音如字。〕

     太后薨。〔薨，呼肱翻。〕

     王翦屯中山以临燕。〔中山，秦秋之鲜虞也，战国时为中山国；赵灭之，以其地为中山郡。水经注曰：城中有山，故曰中山。唐之定州即其地也。燕，因肩翻。〕赵公子嘉帅其宗数〔【章：十二行本无“数”字；乙十一行本同。】〕百人奔代，〔帅，读曰率。〕自立为代王。赵之亡，大夫稍稍归之，与燕合兵，军上谷。〔上谷，燕地；秦置上谷郡；唐易州、妫州之地。括地志：上谷郡故城，在妫州怀戎县东北百一十里。妫，居为翻。〕

     楚幽王薨，国人立其弟郝。〔郝，音释，康曰：呵各切。〕三月，郝庶兄负刍杀之，自立。

     魏景闵王薨，子假立。〔闵，与闵同。〕

     燕太子丹怨王，〔怨王之不礼也。〕欲报之，以问其傅鞠武。〔鞠，居六翻，姓也。姓谱云：后稷之孙，生而有文在手曰鞠，因以为氏。余谓此傅会之说也。〕鞠武请西约三晋，南连齐、楚，北媾匈奴以图秦。太子曰：“太傅之计，旷日弥久，令人心惛然，恐不能须也。”〔令，力丁翻。康曰：惛，音昏。恐，丘用切。余谓“然”字句绝，言鞠武之计迂远，使人闷然。恐，如字。须，待也。〕顷之，将军樊于期得罪，亡之燕，〔姓谱：周宣王封太王之子虞仲支孙仲山甫于樊，后因氏焉。〕太子受而舍之。〔舍，如字，馆也。〕鞠武谏曰：“夫以秦王之暴而积怒于燕，足为寒心，又况闻樊将军之所在乎！是谓委肉当饿虎之蹊也。愿太子疾遣樊将军入匈奴！”太子曰：“樊将军穷困于天下，归身于丹，是固丹命卒之时也。〔命卒，谓命尽也。丹言樊将军以穷来归，当尽死以保匿舍藏之。卒，子恤翻。〕愿更虑之！”鞠武曰：“夫行危以求安，造祸以为福，计浅而怨深，连结一人之后交，不顾国家之大害，所谓资怨而助祸矣。”太子不听。

     太子闻卫人荆轲之贤，〔楚国本曰荆，此盖楚未改国号之前受姓也。〕卑辞厚礼而请见之。谓轲曰：“今秦已虏韩王，又举兵南伐楚，北临赵；赵不能支秦，则祸必至于燕，燕小弱，数困于兵，〔燕，因肩翻。数，所角翻。〕何足以当秦。诸侯服秦，莫敢合从。丹之私计愚，以为诚得天下之勇士使于秦，〔从，子容翻。使，疏吏翻。〕劫秦王，使悉反诸侯侵地。若曹沫之与齐桓公，则大善矣，□不可，则〔【章：十二行本“□”作“则”，可下无“则”字，乙十一行本同；孔本同；退斋校同。】〕因而刺杀之。〔燕丹于礼致荆轲之初，画两端之策；荆轲守其初说，所以事不成。要之，战国之士皆祖曹沫之故智，若蔺相如会秦王、毛遂结从于楚之类是也。沫，音末，又读曰刿。刺，七亦翻，又七赐翻。〕彼大将擅兵于外而内有乱，则君臣相疑，以其间，诸侯得合从，其破秦必矣。唯荆卿留意焉！”荆轲许之。于是舍荆卿于上舍，太子日造门下，所以奉养荆轲，无所不至。〔间．古苋翻。造，七到翻。〕及王翦灭赵，太子闻之惧，欲遣荆轲行。荆轲曰：“今行而无信，则秦未可亲也。诚得樊将军首与燕督亢之地图，〔后汉志：涿郡方城县有督亢亭。刘向别录曰：督亢，膏腴之地。史记正义曰：督亢陂在幽州范阳县东南十里，今固安县南有督亢陌，幽州南界。唐会要：涿州新城县，太和六年置，古督亢地也。督，都毒翻。亢，音刚。康苦浪切。〕奉献秦王，秦王必说见臣，〔说，读曰悦。〕臣乃有以报。”太子曰：“樊将军穷困来归丹，丹不忍也。”荆轲乃私见樊于期曰：“秦之遇将军，可谓深矣，父母宗族皆为戮没，今闻购将军首，金千斤，邑万家，将柰何？”于期太息流涕曰：“计将安出。”荆卿曰：“愿得将军之首以献秦王，秦王必喜而见臣，臣左手把其袖，右手揕其胸，〔揕，张鸩翻。索隐曰：揕，谓以剑刺其胸也。〕则将军之仇报而燕见陵之愧除矣！”〔燕，因肩翻。〕樊于期曰：“此臣之日夜切齿腐心也！”〔索隐曰：切，齿相磨切也。尔雅曰：治骨曰切。腐，音辅。腐，亦烂也，犹今人事不可忍云腐烂然；皆奋怒之意。〕遂自刎。太子闻之，奔往伏哭，然已无奈何，遂以函盛其首。〔刎，扶粉翻。盛，时征翻。〕太子豫求天下之利匕首，使工以药焠之，〔焠，忽溃翻。索隐曰：焠，染也，谓以毒药染剑锷也。水与火合为焠。〕以试人，血濡缕，人无不立死者。〔言以匕首试人，人血出才足以沾濡丝缕，便立死也。康曰：血出如丝缕也。濡，人余翻。缕，龙主翻。〕乃装为遣荆轲，以燕勇士秦舞阳为之副，使入秦。

 

