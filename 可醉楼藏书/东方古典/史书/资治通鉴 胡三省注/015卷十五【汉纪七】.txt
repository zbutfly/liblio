卷第十五【汉纪七】起玄黓涒滩（壬申），尽柔兆淹茂（丙戌），凡十五年。

     太宗孝文皇帝下

     前十一年〔（壬申、前一六九）〕

     冬，十一月，上行幸代；春，正月，自代还。

     夏，六月，梁怀王揖薨，〔挕受封事见十三卷二年。〕无子。贾谊复上疏曰：〔复，扶又翻。〕“陛下即不定制，如今之势，不过一传、再传，〔服虔曰：一、二传世也。〕诸侯犹且人恣而不制，〔言人人自恣而不可制也。〕豪植而大强，〔言其矜豪自植立，太过于强也。〕汉法不得行矣。陛下所以为藩捍及皇太子之所恃者，唯淮阳、代二国耳。〔淮阳王武、代王参，帝之子而太子之弟也，故云所恃唯此二国。〕代，北边匈奴，与强敌为邻，能自完则足矣；而淮阳之比大诸侯，廑如黑子之着面，〔廑，与仅同。师古曰：黑子，今所谓黡子也。着，则略翻；下北着同。〕适足以饵大国〔言国小如鱼饵，适足为所吞食。〕而不足以有所禁御。方今制在陛下；制国而令子适足以为饵，岂可谓工哉！臣之愚计，愿举淮南地以益淮阳，而为梁王立后，〔为，于伪翻。〕割淮阳北边二、三列城与东郡以益梁。不可者，可徙代王而都睢阳。〔睢阳故宋国，微子所封；班志属梁国。括地志：宋州宋城县，在州南二里外，城中本汉之睢阳县也。汉文帝封子武于大梁，以其地卑湿，徙睢阳，故改曰梁。睢，音虽。〕梁起于新郪而北着之河，〔班志，新郪县属汝南郡。应劭曰：秦为郪丘；汉兴，为新郪。师古曰：颍川县。郪，千移翻。〕淮阳包陈而南揵之江，〔陈，即谓古陈国之地也。晋灼曰：包，取也。如淳曰：揵，谓立封界也；或曰：揵，接也。师古曰：揵，巨偃翻。〕则大诸侯之有异心者破胆而不敢谋。梁足以捍齐、赵，淮阳足以禁吴、楚，陛下高枕，终无山东之忧矣，〔枕，职任翻。〕此二世之利也。〔如淳曰：从谊言，可二世安耳。师古曰：言帝身及太子嗣位之时。〕当今恬然，适遇诸侯之皆少；〔师古曰：恬，安也。少，谓年少。少，时照翻。〕数岁之后，陛下且见之矣。夫秦日夜苦心劳力以除六国之祸；今陛下力制天下，颐指如意，〔如淳曰：但动颐指麾，则所欲皆如意。仲冯曰：颐、指，两事。〕高拱以成六国之祸，难以言智。苟身无事，畜乱，宿祸，〔畜，读曰蓄。〕孰视而不定；〔孰，古熟字通。〕万年之后，传之老母、弱子，将使不宁，不可谓仁。”帝于是从谊计，徙淮阳王武为梁王，北界泰山，西至高阳，得大县四十余城。后岁余，贾谊亦死，死时年三十三矣。

     徙城阳王喜为淮南王。〔喜，城阳王章之子，齐悼惠王肥之孙。〕

     匈奴寇狄道。〔狄道县为陇西郡治所。师古曰：其地有狄种，故曰狄道。〕

     时匈奴数为边患，〔数，所角翻。〕太子家令颍川鼌错上言兵事〔太子家令，属詹事。张晏曰：太子称家，故曰家令。臣瓒曰：茂陵中书：太子家令，秩八百石。颍川本韩国；秦置郡，汉因之。鼌，与朝同。风俗通：卫大夫史之后。姓谱：王子朝之后。错，仓故翻；音错杂之错者非。〕曰：“兵法曰：『有必胜之将，无必胜之民。』繇此观之，安边境，立功名，在于良将，不可不择也。〔将，即亮翻；下同。〕

     臣又闻：用兵临战合刃之急者三：一曰得地形，二曰卒服习，三曰器用利。兵法，步兵、车骑、弓弩、长戟、矛铤、剑楯之地，〔师古曰：铤，铁杷短矛也。孔颖达曰：方言云：矛，吴、扬、江淮南、楚、五湖之间谓之铊，或谓之铤，或谓之鏦；其柄谓之矜。铊，音蛇。晋陈安执丈八蛇矛，盖蛇即方言之所谓铊也。鋋，上延翻。楯，食尹翻。〕各有所宜；不得其宜者，或十不当一。士不选练，卒不服习，起居不精，动静不集，趋利弗及，避难不毕，〔趋，七喻翻。难，乃旦翻。〕前击后解，与金鼓之指相失，〔师古曰：金，金钲。鼓，所以进众，金，所以止众。“指”，当作“音”。〕此不习勒卒之过也，百不当十。兵不完利，与空手同；甲不坚密，与袒裼同；〔应劭曰：袒裼，肉袒。裼，音锡。〕弩不可以及远，与短兵同；射不能中，与无矢同；中不能入，与无镞同；〔中，竹仲翻。师古曰：镞，矢锋也。镞，子木翻。〕此将不省兵之祸也，〔师古曰：省，视也，悉井翻。〕五不当一。故兵法曰：『器械不利，以其卒予敌也；卒不可用，以其将予敌也；将不知兵，以其主予敌也；君不择将，以其国予敌也；〔予，读曰与。〕四者，兵之至要也。』

     臣又闻：小大异形，强弱异势，险易异备。〔师古曰：易，平势也。易，以豉翻；下同。〕夫卑身以事强，小国之形也；合小以攻大，敌国之形也；〔师古曰：彼我之力不能相胜，则须连结外援共制之也。〕以蛮夷攻蛮夷，中国之形也。〔师古曰：不烦华夏之兵，使其同类自相攻击也。〕今匈奴地形、技艺与中国异：上下山阪，出入溪涧，中国之马弗与也；〔弗与，犹言不如也。技，渠绮翻；下同。〕险道倾仄，〔仄，古侧字。〕且驰且射，中国之骑弗与也；风雨罢劳，〔罢，读曰疲。〕饥渴不困，中国之人弗与也；此匈奴之长技也。若夫平原、易地，轻车、突骑，则匈奴之众易桡乱也；〔师古曰：突骑，言其骁锐可用冲突敌人也。桡，搅也，音火高翻；其字从“手”。一曰：桡，曲也，弱也，音女教翻；其字从“木”。〕劲弩、长戟，射疏、及远，〔师古曰：疏，亦阔远也。仲冯曰：“长戟”恐误。或者劲弩如今九牛大弩，以枪为矢欤，故可射疏及远也；然戟有钩，又不可射。余谓文意各有所属；劲弩，所以射疏，长戟，所以及远也。〕则匈奴之弓弗能格也；坚甲、利刃，长短相杂，游弩往来，什伍俱前，〔师古曰：五人为伍，十人为什。〕则匈奴之兵弗能当也；材官驺发，矢道同的，〔如淳曰：驺，矢也。处平易之地，可以矢相射也。臣瓒曰：材官，骑射之官也。射者驺发，其用矢者同中一的，言其工妙也。师古曰：驺，矢之善者；春秋传作“菆”，其音同耳。材官，有材力者。驺发，发驺矢以射也。手工，矢善，故中则同的。的，谓所射之准臬也。驺，侧鸠翻。〕则匈奴之革笥、木荐弗能支也；〔孟康曰：革笥，以皮作如铠者被之。木荐，以木板作如楯。一曰：革笥，木荐之，以当人心也。师古曰：一说非也。笥，音息嗣翻。〕下马地斗，剑戟相接，去就相薄，〔薄，伯各翻；师古曰：迫也。〕则匈奴之足弗能给也；〔师古曰：给，谓相连及。〕此中国之长技也。以此观之：匈奴之长技三，中国之长技五；陛下又兴数十万之众以诛数万之匈奴，众寡之计，以一击十之术也。

     虽然，兵，凶器，战，危事也；故以大为小，以强为弱，在俛仰之间耳。〔师古曰：言不知其术，则虽大必小，虽强必弱。俛，亦俯字。余谓俛，音免，亦通。〕夫以人之死争胜，跌而不振，〔服虔曰：蹉跌不可复起也。师古曰：跌，足失据也。跌，徒结翻。〕则悔之无及也；帝王之道，出于万全。今降胡、义渠、蛮夷之属来归谊者，其众数千，饮食、长技与匈奴同。〔【章：甲十五行本“同”下有“可”字；乙十一行本同；孔本同；张校同。】〕赐之坚甲、絮衣、劲弓、利矢，益以边郡之良骑，令明将能知其习俗、和辑其心者，〔师古曰：辑，与集同。〕以陛下之明约将之。即有险阻，以此当之；平地通道，则以轻车、材官制之；两军相为表里，各用其长技，衡加之以众，〔衡，与横同。〕此万全之术也。”

     帝嘉之，赐错书，宠答焉。

     错又上言曰：“臣闻秦起兵而攻胡、粤者，非以卫边地而救民死也，贪戾而欲广大也，故功未立而天下乱。且夫起兵而不知其势，战则为人禽，屯则卒积死。夫胡、貉之人，其性耐寒；扬、粤之人，其性耐暑。秦之戍卒不耐其水土，戍者死于边，输者偾于道。〔耐，乃代翻。服虔曰：偾，仆也，如淳曰：偾，音奋。〕秦民见行，如往弃市，因以谪发之，名曰『谪戍』；先发吏有谪及赘婿、贾人，后以尝有市籍者，又后以大父母、父母尝有市籍者，后入闾取其左。〔应劭曰：秦以谪发戍，先自吏有过至于大父母、父母尝有市籍者；曹辈尽，复入闾取其左者发之，未及取右而秦亡。孟康曰：秦时复除者居闾之左，后发役不供，复役之也。师古从应说。闾，里门也；居闾之左者，一切发之。〕发之不顺，行者愤怨，有万死之害而亡铢两之报，〔亡，古无字通。〕死事之后，不得一算之复，〔汉律：人出一算，算百二十钱。〕天下明知祸烈及己也；〔师古曰：猛火曰烈，取以喻耳。〕陈胜行戍，至于大泽，为天下先倡，〔事见七卷二世元年。〕天下从之如流水者，秦以威劫而行之之敝也。

     胡人衣食之业，不着于地，〔着，直略翻。〕其势易以扰乱边境，〔易，以豉翻。〕往来转徙，时至时去；此胡人之生业，而中国之所以离南畮也。〔师古曰：南畮，所以耕种处也。离，力智翻。〕今胡人数转牧、行猎于塞下，〔数，所角翻。〕以候备塞之卒，卒少则入。陛下不救，则边民绝望而有降敌之心；救之，少发则不足，多发，远县才至，则胡又已去。〔师古曰：才，浅也，犹言仅至也；他皆类此。〕聚而不罢，为费甚大；罢之，则胡复入。〔复，扶又翻。〕如此连年，则中国贫苦而民不安矣。陛下幸忧边境，遣将吏发卒以治塞，甚大惠也。〔治，直之翻。〕然今〔【章：甲十五行本“今”作“令”；孔本同。】〕远方之卒守塞，一岁而更，〔岁更，见十三卷高后五年。更，工衡翻。〕不知胡人之能。不如选常居者家室田作，且以备之，以便为之高城深堑；〔因山川地形之便而为之城堑。〕要害之处，通川之道，调立城邑，毋下千家。〔师古曰：调，谓算度之也。摠计城邑之中，令有千家以上也。调，徒钓翻。〕先为室屋，具田器，乃募民，免罪，拜爵，〔谓有罪者免其罪，无罪者拜爵以劝其徙。〕复其家，〔谓民之欲往者，复除其家征役。复，方目翻。〕予冬夏衣、禀食，能自给而止。〔师古曰：初徙之时，县官且禀给其衣食，于后能自供赡乃止也。予，读曰与；下同。〕塞下之民，禄利不厚，不可使久居危难之地。〔难，乃旦翻。〕胡人入驱而能止其所驱者，以其半予之，〔孟康曰：谓胡入为寇，驱收中国，能夺得之者，以半予之。师古曰：孟说非也。言胡人入为寇，驱略汉人及畜产也。人能止得其所驱者，令其本主以半赏之。〕县官为赎。〔张晏曰：得汉人，官为赎也。师古曰：张说非也。此承上句之言，谓官为备价赎之耳。为，于伪翻；下同。〕其民如是，则邑里相救助，赴胡不避死。非以德上也，〔师古曰：言非以此事欲立德义于主上也。〕欲全亲戚而利其财也；此与东方之戍卒不习地势而心畏胡者功相万也。〔言其功万倍于东方之戍卒也。〕以陛下之时，徙民实边，使远方无屯戍之事；塞下之民，父子相保，无系虏之患；利施后世，名称圣明，其与秦之行怨民，相去远矣。”〔师古曰：行怨民，言发怨恨之民使行戍役也。〕

     上从其言，募民徙塞下。

     错复言：“陛下幸募民徙以实塞下，使屯戍之事益省，输将之费益寡，〔如淳曰：将，送也；或曰：资也。复，扶又翻。〕甚大惠也。下吏诚能称厚惠，〔称，尺证翻。〕奉明法，存恤所徙之老弱，善遇其壮士，和辑其心而勿侵刻，使先至者安乐而不思故乡，〔乐，音洛。〕则贫民相募〔【章：甲十五行本“募”作“慕”；乙十一行本同；孔本同。】〕而劝往矣。臣闻古之徙民者，相其阴阳之和，〔相，息亮翻。〕尝其水泉之味，然后营邑、立城，制里、割宅，先为筑室家，置器物焉，民至有所居，作有所用。此民所以轻去故乡而劝之新邑也。〔之，往也。〕为置医、巫以救疾病，以修祭祀，男女有昏，〔师古曰：昏，谓婚姻配合也。〕生死相恤，坟墓相从，种树畜长，〔师古曰：种树，谓桑、果之属。张晏曰：畜长，六畜也。贡父曰：所种、畜积、长茂。余谓畜长当从张说。畜，许六翻。长，知两翻。〕室屋完安。此所以使民乐其处而有长居之心也。〔乐，音洛。〕

     臣又闻古之制边县以备敌也，使五家为伍，伍有长，〔长，知两翻。〕十长一里，里有假士，四里一连，连有假五百，十连一邑，邑有假候，〔服虔曰：假，音假借之假。五百，帅名也。师古曰：假，大也，工雅翻。仲冯曰：假，服说是。古者戍皆有期，代则不置。古曰假，谓其权设；犹假司马之类，亦非常置也。余谓五百，即后所谓伍伯也。贾公彦曰：伍伯者，汉制，五人为伍；伯，长也。沈约曰：旧说，古者君行师从，卿行旅从；旅者，五百人也，今诸官府至郡各置五百四，以象师从、旅从，依古义也。候，即军候也。〕皆择其邑之贤材有护、〔师古曰：有保护之能者也。〕习地形、知民心者；居则习民于射法，出则教民于应敌。故卒伍成于内，则军政定于外。服习以成，勿令迁徙，〔师古曰：各守其业也。〕幼则同游，长则共事。〔长，知两翻。〕夜战声相知，则足以相救；昼战目相见，则足以相识；驩爱之心，足以相死。如此而劝以厚赏，威以重罚，则前死不还踵矣。〔师古曰：还踵，回旋其足也。还，音旋。〕所徙之民非壮有材者，但费衣粮，不可用也；虽有材力，不得良吏，犹亡功也。〔亡，古无字通。〕

     陛下绝匈奴不与和亲，臣窃意其冬来南也；〔师古曰：意，儗也。〕壹大治，则终身创矣。〔师古曰：创，惩艾也；初亮翻。〕欲立威者，始于折胶；〔苏林曰：秋气至，胶可折，弓弩可用；匈奴常以为候而出军。折，而设翻。〕来而不能困，使得气去，〔师古曰：使之得胜，逞志气而去。〕后未易服也。”〔易，以豉翻。〕

     错为人陗直刻深，〔师古曰：陗，与峭同。陗，谓峻陗也；章笑翻。韦昭曰：岸高曰峭。臣瓒曰：陗，峻陗。〕以其辩得幸太子，太子家号曰“智囊”。〔师古曰：言其一身所有皆是智算，若囊橐之盛物也。〕

     十二年〔（癸酉、前一六八）〕

     冬，十二月，河决酸枣，东溃金堤、东郡；大兴卒塞之。〔班志，酸枣县属陈留郡。师古曰：金堤在东郡白马界，今滑州。括地志：金堤，一名千里堤，在白马县东五里。余据河堤自汴口以东，缘河积石为堰，通河古口，咸曰金堤。又水经注：濮阳县故城在河南，与卫县分水；城北十里有瓠河口，有金堤。塞，悉则翻。〕

     春，三月，除关，无用传。〔张晏曰：传，信也；若今过所也。如淳曰：两行书缯帛，分持其一，出入关，合之乃得过，谓之传也。李奇曰：传，棨也。师古曰：张说是也。古者或用棨，或用缯帛；棨者，刻木为合符也。康曰：传以木为之，长尺五，书符于上为信。传，张恋翻。〕

     鼌错言于上曰：“圣王在上而民不冻饥者，非能耕而食之，织而衣之也，为开其资财之道也。〔食，祥吏翻。衣，于既翻。为，于伪翻。〕故尧有九年之水，汤有七年之旱，而国亡捐瘠者，〔孟康曰：肉腐为瘠。捐，骨不埋者。或曰：捐，谓有饥相弃捐者；或谓贫乞者为捐。苏林曰：瘠，音渍。师古曰：瘠，瘦病也；言无相弃捐而瘦病者耳，不当音渍也；贫乞之释，尤疏僻焉。亡，古无字通。〕以畜积多而备先具也。今海内为一，土地人民之众不减汤、禹，加以无天灾数年之水旱，而畜积未及者，何也？地有遗利，民有余力；生谷之土未尽垦，山泽之利未尽出，游食之民未尽归农也。

     夫寒之于衣，不待轻暖；〔师古曰：荀御风霜，不求美丽也。〕饥之于食，不待甘旨；〔师古曰：旨，美也。〕饥寒至身，不顾廉耻。人情，一日不再食则饥，终岁不制衣则寒。夫腹饥不得食，肤寒不得衣，虽慈父不能保其子，君安能以有其民哉！明主知其然也，故务民于农桑，薄赋敛，〔敛，力赡翻。〕广畜积，以实仓廪，备水旱，故民可得而有利也。民者，在上所以牧之；民之趋利，如水走下，四方无择也。〔趋，七喻翻。走，音奏。〕

     夫珠、玉、金、银，饥不可食，寒不可衣；然而众贵之者，以上用之故也。其为物轻微易藏，〔易，以豉翻；下同。〕在于把握，可以周海内而无饥寒之患。〔师古曰：周，谓周遍而游行。〕此令臣轻背其主〔背，蒲妹翻。〕而民易去其乡，盗贼有所劝，亡逃者得轻资也。粟、米、布、帛，生于地，长于时，聚于力，非可一日成也；〔长，知两翻；下同。〕数石之重，中人弗胜，〔师古曰：中人者，处强弱之中也。胜，音升。〕不为奸邪所利，一日弗得而饥寒至。是故明君贵五谷而贱金玉。

     今农夫五口之家，其服役者不下二人，〔师古曰：服，事也；服公事之役也。〕其能耕者不过百畮，百畮之收不过百石。春耕，夏耘，秋获，冬藏，伐薪樵，治官府，给繇役；〔治，直之翻。繇，与傜同；后以义推。〕春不得避风尘，夏不得避暑热，秋不得避阴雨，冬不得避寒冻，四时之间无日休息；又私自送往迎来、吊死问疾、养孤长幼在其中。勤苦如此，尚复被水旱之灾，〔复，扶又翻。被，皮义翻。〕急政暴赋，赋敛不时，朝令而暮改。〔敛，力赡翻。〕有者半贾而卖，〔师古曰：本直千钱，止得五百也。贾，读曰价。〕无者取倍称之息，〔如淳曰：取一偿二为倍称。师古曰：称，举也，今俗所谓举钱者也。余谓如说是。称，尺证翻。〕于是有卖田宅，鬻妻子〔【章：甲十五行本“妻子”作“子孙”；乙十一行本同；退斋校同。】〕以偿责者矣。而商贾，大者积贮倍息，小者坐列贩卖，〔师古曰：行卖曰商，坐贩曰贾。列，市列也，若今市中卖物行也。贾，音古。贮，丁吕翻。〕操其奇赢，日游都市，〔操，千高翻。师古曰：上所急求，则其价倍贵。〕故其男不耕耘，女不蚕织，衣必文采，食必粱肉；〔师古曰：粱，好粟也，即今之粱米。〕无农夫之苦，有仟伯之得。〔师古曰：仟，谓千钱；伯，谓百钱也。白，莫白翻，今俗犹谓百钱为一伯。〕因其富厚，交通王侯，力过吏势，以利相倾；千里游敖，冠盖相望，乘坚、策肥、履丝、曳缟、〔乘坚车，策肥马。师古曰：坚，谓好车也。缟，皓素也；缯之精白者也。〕此商人所以兼并农人，农人所以流亡者也。

     方今之务，莫若使民务农而已矣。欲民务农，在于贵粟；贵粟之道，在于使民以粟为赏罚。今募天下入粟县官，得以拜爵，得以除罪。如此，富人有爵，农民有钱，粟有所渫。〔师古曰：渫，散也，先列翻。〕夫能入粟以受爵，皆有余者也；取于有余以供上用，则贫民之赋可损，〔师古曰：损，减也。〕所谓损有余，补不足，令出而民利者也。今令民有车骑马一匹者，复卒三人；〔如淳曰：复三卒之算钱也；或曰：除三夫不作甲卒也。师古曰：当为卒者，免其三人；不为卒者，复其钱。复，方目翻。〕车骑者，天下武备也，故为复卒。〔为，于伪翻。〕神农之教曰：『有石城十仞，〔应劭曰：仞，六尺五寸也。师古曰：此说非也；八尺曰仞，取人伸臂之一寻也。〕汤池百步，〔师古曰：池，城边池也、以沸汤为池，不可辄近，言严固之甚。〕带甲百万，而无粟，弗能守也。』以是观之，粟者，王者大用，政之本务。今民入粟受爵至五大夫以上，〔师古曰：五大夫，第九爵。〕乃复一人耳，此其与骑马之功相去远矣。爵者，上之所擅，〔师古曰：擅，专也。〕出于口而无穷；粟者，民之所种，生于地而不乏。夫得高爵与免罪，人之所甚欲也；使天下人入粟于边以受爵、免罪，不过三岁，塞下之粟必多矣。”

     帝从之，令民入粟于边，拜爵各以多少级数为差。〔时令入粟六百石爵上造，稍增至四千石为五大夫，万二千石为大庶长。〕

     错复奏言：“陛下幸使天下入粟塞下以拜爵，甚大惠也。〔复，扶又翻；下同。〕窃恐塞卒之食不足用，大渫天下粟。边食足以支五岁，可令入粟郡县矣；〔师古曰：入诸郡县以备凶灾也。〕郡县足支一岁以上，可时赦，勿收农民租。如此，德泽加于万民，民愈勤农，大富乐矣。”〔乐，音洛。〕

     上复从其言，诏曰：“道民之路，在于务本。〔道，读曰导。〕朕亲率天下农，十年于今，而野不加辟，〔师古曰：辟，读曰辟，开也。〕岁一不登，民有饥色；〔师古曰：登，成也；言五谷一岁不成则众庶饥馁，是无蓄积故也。〕是从事焉尚寡〔师古曰：从事，谓从农事也。〕而吏未加务。吾诏书数下，岁劝民种树而功未兴，是吏奉吾诏不勤而劝民不明也。且吾农民甚苦而吏莫之省，将何以劝焉！〔数，所角翻。省，悉井翻。〕其赐农民今年租税之半。”

     十三年〔（甲戌、前一六七）〕

     春，二月，甲寅，诏曰：“朕亲率天下农耕以供粢盛，〔稷曰明粢，在器曰盛。盛，时征翻。〕皇后亲桑以供祭服；其具礼仪！”

     初，秦时祝官有秘祝，〔应劭曰：秘祝之官，移过于下，国家讳之，故曰秘也。〕即有灾祥，辄移过于下。夏，诏曰：“盖闻天道，祸自怨起而福繇德兴，百官之非，宜由朕躬。今秘祝之官移过于下，以彰吾之不德，朕甚弗取。其除之！”

     齐太仓令淳于意有罪，〔太仓令，齐王国官也。姓谱：淳于出于姜姓，州公之后。〕当刑，诏狱逮系长安。〔师古曰：逮，及也；辞之所及，则追捕之，故谓之逮。一曰：逮者，在道将送，防御不绝，若今之传送囚。〕其少女缇萦上书曰：〔师古曰：缇，他弟翻；索隐音啼。萦，于营翻。〕“妾父为吏，齐中皆称其廉平；今坐法当刑。妾伤夫死者不可复生，刑者不可复属，〔夫，音扶。复，扶又翻；下同。师古曰：属，联也，之欲翻。〕虽后欲改过自新，其道无繇也。〔繇，古由字通用。〕妾愿没入为官婢，〔汉制：永巷令典官婢。〕以赎父刑罪，使得自新。”

     天子怜悲其意，五月，诏曰：“诗曰：『恺弟君子，民之父母。』〔师古曰：大雅泂酌之诗也。言君子有和乐简易之德，则其下尊之如父，亲之如母也。〕今人有过，教未施而刑已加焉，或欲改行为善而道无繇至，朕甚怜之！夫刑至断支体，刻肌肤，终身不息，〔行，下孟翻。断，端管翻。师古曰：息，生也。〕何其刑之痛而不德也！岂为民父母之意哉！其除肉刑，有以易之；及令罪人各以轻重，不亡逃，有年而免。〔孟康曰：其不亡逃者，满其年数，得免为庶人。〕具为令！”〔师古曰：使更为条例。〕

     丞相张苍、御史大夫冯敬奏请定律曰：“诸当髡者为城旦、舂；〔髡，鬄也，谓去其发及其耏鬓。应劭曰：城旦者，旦起行治城；舂者，妇人不豫外傜，但舂作米：皆四岁刑也。〕当黥髡者钳为〔【章：乙十一行本作“当黥者髡钳为”。】〕城旦、舂；〔钳者，以铁束其颈。〕当劓者笞三百；当斩左止者笞五百；当斩右止及杀人先自告及吏坐受赇、枉法、守县官财物而即盗之、已论而复有笞罪者皆弃市。〔师古曰：止，足也；当斩右足者，以其罪次重，故从弃市也。杀人先自告，谓杀人先自首得免罪者也。吏受赇枉法，谓受赂而曲公法者也。守县官财物而即盗之，即今律所谓主守自盗者也。杀人害重、受赇、盗物赃污之身，故此三罪已被论而又犯笞，亦皆弃市。〕罪人狱已决为城旦、舂者，各有岁数以免。”〔城旦、舂满三岁为鬼薪、白粲，鬼薪、白粲一岁为隶臣妾，隶臣妾一岁免为庶人；隶臣妾满二岁为司寇，司寇一岁及作如司寇二岁皆免为庶人。〕制曰：“可。”

     六月，诏曰：“农，天下之本，务莫大焉。今勤身从事而有租税之赋，是为本末者无以异也，〔李奇曰：本，农也；末，贾也。言农与贾俱出租无异也，故除田租。〕其于劝农之道未备。其除田之租税！”

     十四年〔（乙亥、前一六六）〕

     冬，匈奴老上单于十四万骑入朝那、萧关，〔班志，朝那县属安定郡。应劭曰：史记，故戎那邑也。萧关在朝那界，唐属原州之境，后置萧关县，为武州治所。史记正义曰：萧关，今古陇山关，在原州平凉县界。〕杀北地都尉昂，〔徐广曰：昂，姓段。师古曰：非也，姓孙。昂，五郎翻。〕虏人民畜产甚多；遂至彭阳，使奇兵入烧回中宫，侯骑至雍、甘泉。〔班志，彭阳县属安定郡。师古曰：即今彭原县。括地志：彭阳县故城，在今泾州临泾县东二十里彭原。宁州雍县，班志属扶风。骑，奇寄翻；下同。〕帝以中尉周舍、郎中令张武为将军，发车千乘、〔乘，绳证翻。〕骑卒十万军长安旁，以备胡寇；而拜昌侯卢卿为上郡将军，宁侯魏遫为北地将军，隆虑侯周为陇西将军，屯三郡。〔昌侯“卢卿”，功臣表作“旅卿”，古字借用也。姓谱：姜姓之后封于卢，以国为氏，与宁侯、隆虑侯皆高祖功臣。昌侯国属琅邪郡。宁侯国在河内修武县界。隆虑侯国亦属河内郡。三人分屯三郡，故各以郡为将军号。遫，古速字。〕上亲劳军，勒兵，申教令，赐吏卒，自欲征匈奴。群臣谏，不听；皇太后固要，上乃止。〔劳，力到翻。文颖曰：要，劫也，哀痛祝誓之言。余谓固要，力止也。要，读曰邀。康力笑翻，非也。〕于是以东阳侯张相如为大将军，成侯董赤、〔成侯董赤，高帝力臣董渫之子。成侯国属涿郡。赤，史记正义音赫。〕内史栾布皆为将军，击匈奴。单于留塞内月余，乃去。汉逐出塞即还，不能有所杀。

     上辇过郎署，问郎署长冯唐曰：〔署，郎舍也。长，知两翻。〕“父家何在？”对曰：“臣大父赵人，父徙代。”上曰：“吾居代时，吾尚食监高祛〔尚食监，主膳食之官。祛，音区。〕数为我言赵将李齐之贤，战于巨鹿下。〔当是秦将王离围巨鹿时。数，所角翻。为，于伪翻。〕今吾每饭意未尝不在巨鹿也。〔每食时，念高祛所言，其心未尝不在巨鹿。〕父知之乎？”唐对曰：“尚不如廉颇、李牧之为将也。”上搏髀曰：〔搏，拊也。左传曰：搏膺而踊。髀，音陛。〕“嗟乎，吾独不得廉颇、李牧为将！吾岂忧匈奴哉！”唐曰：“陛下虽得廉颇、李牧，弗能用也。”

     上怒，起，入禁中，良久，召唐，让曰：“公柰何众辱我，独无间处乎！”〔师古曰：何不于隙间之处而言。〕唐谢曰：“鄙人不知忌讳。”上方以胡寇为意，乃卒复问唐曰：〔卒，子恤翻。〕“公何以知吾不能用廉颇、李牧也？”唐对曰：“臣闻上古王者之遣将也，跪而推毂，曰：『阃以内者，寡人制之：阃以外者，将军制之。』〔推，吐雷翻。阃，苦本翻，门橛也。〕军功爵赏皆决于外，归而奏之，此非虚言也。臣大父言：李牧为赵将，居边，军市之租，〔索隐曰：军中立市，市有税；税即租也。〕皆自用飨士；赏赐决于外，不从中覆也。〔师古曰：覆，谓覆白之也。一说，不从中覆校其所用之数，亦通。〕委任而责成功，故李牧乃得尽其智能；选车千三百乘，〔乘，绳证翻。〕彀骑万三千，百金之士十万，〔弓弩引满为彀；谓骑兵能射者。服虔曰：良士直百金。晋灼曰：百金，喻贵重也。彀，古候翻。骑，奇寄翻。〕是以北逐单于，破东胡，灭澹林，〔澹林，即襜褴。澹，丁甘翻。〕西抑强秦，南支韩、魏；当是之时，赵几霸。〔几，居依翻。〕其后会赵王迁立，用郭开谗，卒诛李牧，〔事见六卷始皇十八年。卒，子恤翻。〕令颜聚代之；是以兵破士北，为秦所禽灭。今臣窃闻魏尚为云中守，〔守，式又翻。〕其军市租尽以飨士卒，私养钱〔服虔曰：私廪假钱。索隐曰：按汉市肆租税之入为私奉养。服虔曰：私廪假钱是也。或云：官所别给也。余谓当从汉书以私养钱属下句。〕五日一椎牛，自飨宾客、军吏、舍人，是以匈奴远避，不近云中之塞。〔近，其靳翻。〕虏曾一入，尚率车骑击之，所杀甚众。夫士卒尽家人子，〔师古曰：家人子，谓庶人家之子也。〕起田中从军，安知尺籍、伍符！〔李奇曰：尸籍，所以书军令；伍符，军士伍伍相保之符信也。如淳曰：汉军法曰：吏卒斩首，以尺籍书下县移郡；令人故行不行，夺劳二岁。伍符，亦什五之符要节度也。或曰：以尺简书，故曰尺籍也。索隐曰：按尺籍者，谓书其斩首之功于一尺之板。伍符者，令军人伍伍相保，不容奸诈也。〕终日力战，斩首捕虏，上功幕府，〔上，时掌翻。〕一言不相应，〔索隐曰：应，一陵翻，谓数不同也。余谓相应之应，当从去声。〕文吏以法绳之，其赏不行；而吏奉法必用。臣愚以为陛下赏太轻，罚太重。且云中守魏尚坐上功首虏差六级，陛下下之吏，削其爵，罚作之。〔苏林曰：一岁刑为罚作。下之，遐嫁翻。〕由此言之，陛下虽得廉颇、李牧，弗能用也！”上说。〔说，应曰悦。〕是日，令唐持节赦魏尚，复以为云中守，而拜唐为车骑都尉。〔详考班表：汉无车骑都尉官。时使唐主中尉及郡国车士。〕

     春，诏广增诸祀坛场、圭币，〔师古曰：筑土为坛、除土为场；圭币，所以荐神。〕且曰：“吾闻祠官祝厘，〔如淳曰：厘，福也。师古曰：“厘”，本作“禧”，假借用耳；音禧。祝，职救翻。〕皆归福于朕躬，不为百姓，〔为，于伪翻。〕朕甚愧之。夫以朕之不德，而专飨独美其福，百姓不与焉，是重吾不德也。〔与，读曰预。师古曰：重，直用翻。〕其令祠官致敬，无有所祈！”

     是岁，河间文王辟强薨。

     初，丞相张苍以为汉得水德，鲁人公孙臣以为汉当土德，其应，黄龙见；苍以为非，〔【章：甲十五行本“非”下有“是”字；乙十一行本同；孔本同。】〕罢之。〔公孙臣上书曰：“始，秦得水德；推终始传，汉当土德。土德之应，黄龙见；宜改正朔，服色尚黄。”张苍以为：“汉乃水德，河决金堤，其符也。公孙臣言非是，罢之。”见，贤遍翻。〕

     十五年〔（丙子、前一六五）〕

     春，黄龙见成纪。〔班志，成纪县属天水郡，庖牺所生处。见，贤遍翻。〕帝召公孙臣，拜为博士，与诸生申明土德，草改历、服色事。〔师古曰：草，谓创造之。〕张苍由此自绌。

     夏，四月，上始幸雍，郊见五帝，〔秦立白帝、赤帝、黄帝、青帝畤于雍，汉高帝又立黑帝畤，故雍有五帝畤。雍，于用翻。见，贤遍翻。〕赦天下。

     九月，诏诸侯王、公卿、郡守举贤良、能直言极谏者，〔守、式又翻。〕上亲策之。太子家令错对策高第，擢为中大夫。错又上言宜削诸侯及法令可更定者，〔更，工衡翻。〕书凡三十篇。上虽不尽听，然奇其材。

     是岁，齐文王则、河间哀王福皆薨，无子，国除。〔齐王则，哀王襄之子，悼惠王肥之孙。河间王福，辟强之子。赵幽王子遂之孙。〕

     赵人新垣平以望气见上，言长安东北有神，气成五采。于是作渭阳五帝庙。〔韦昭曰：在渭城。师古曰：郊祀志云：在长安东北，非渭城也；韦说谬矣。余据水北为阳，长安在渭南，渭城在渭北，五帝庙或在渭城界，韦说未可非也。括地志：渭阳五帝庙，在雍州咸阳县东三十里。〕

     十六年〔（丁丑、前一六四）〕

     夏，四月，上郊祀五帝于渭阳五帝庙。于是贵新垣平至上大夫，〔周官有上大夫。汉官有太中大夫、中大夫、谏大夫；爵十九级，有大夫、五大夫，而上大夫不见于表。〕赐累千金；而使博士、诸生刺六经中作王制，〔师古曰：刺，采取也；七赐翻。即今礼记王制篇是也。〕谋议巡狩、封禅事，又于长门道北立五帝坛。〔如淳曰：长门，亭名，在长安城东南。括地志：长门故亭，在雍州万年县东北苑中。〕

     徙淮南王喜复为城阳王。又分齐为六国；丙寅，立齐悼惠王子在者六人：杨虚侯将闾为齐王，安都侯志为济北王，武成侯贤为菑川王，白石侯雄渠为胶东王，平昌侯昂为胶西王，仂侯辟光为济南王。淮南厉王子在者三人：阜陵侯安为淮南王，安阳侯勃为衡山王，阳周侯赐为庐江王。〔十一年，徙城阳王喜王淮南，今复其旧；将复以淮南地分王厉王三子安、勃、赐也。杨虚，据水经，河水过杨虚县；注引地理志曰：杨虚，平原之隶县也，城在高唐之西南；而班志无此县，不知郦道元所谓志者何志也。史记正义曰：安都故城，在瀛州高阳县西南三十九里。济北王，都卢。“武成”，史记作“武城”。索隐曰：武城县属平原。正义曰：贝州县。菑川王，都剧。班志，金城郡有白石县。正义曰：白石故城，在德州安德县北二十里。胶东王，都即墨。班志，平昌，侯国，属平原郡。胶西王，都高苑。仂，侯国，属平原郡。济南王，都东平陵。阜陵县属九江郡。淮南王，都寿春。安阳属汝南郡。衡山王，都六。阳周县属上郡。庐江王，都江南。济，子礼翻。仂，音力。〕

     秋，九月，新垣平使人持玉杯上书阙下献之。平言上曰：“阙下有宝玉气来者。”已，视之，果有献玉杯者，刻曰“人主延寿”。平又言：“臣候日再中。”居顷之，日却，复中。于是始更以十七年为元年，〔复，扶又翻。〕令天下大酺。〔汉律：三人无故群饮，罚金四两。今诏横赐得会聚饮食。师古曰：酺，布也；言王德布于天下而合聚饮食为酺。周礼族师：春秋祭酺。注：酺者，为人烖害之神也。有马酺，有蝝螟之酺与人鬼之酺，亦为坛位如云禜。族长无饮酒之礼，因祭酺而与其民以长幼相献酬焉。正义曰：古者祭酺，聚钱饮酒，故后世听民聚饮，皆谓之酺。汉书，每有嘉庆，令民大酺，是其事也。彼注云因祭酺而与其民长幼相酬，郑注所谓祭酺，合醵也。酺，音蒲。〕平言曰：“周鼎亡在泗水中。今河决，通于泗，臣望东北汾阴直有金宝气，〔班志，汾阴县属河东郡。师古曰：直，谓正当分阴也。宋白曰：蒲州宝鼎县，古纶氏地，夏少康所邑也。汾水南流过县，汉置汾阴县，今县北九十里汾阴故城是也。〕意周鼎其出乎！兆见，不迎则不至。”于是上使使治庙汾阴，南临河，欲祠出周鼎。〔见，贤遍翻。〕

     后元年〔（戊寅、前一六三）〕

     冬，十月，人有上书告新垣平“所言皆诈也”；下吏治，诛夷平。〔师古曰：夷者，平也；谓尽平除其家室、宗族。下，遐嫁翻。〕是后，上亦怠于改正、服、鬼神之事，〔师古曰：正，正朔也；服，服色在。正，之成翻。〕而渭阳、长门五帝，使祠官领，以时致礼，不往焉。

     春，三月，孝惠皇后张氏薨。〔孝惠皇后，张敖之女；诸吕之诛，徙居北宫。张晏曰：后党于吕氏，故不曰崩。〕

     诏曰：“间者数年不登，又有水旱、疾疫之灾，朕甚忧之。愚而不明，未达其咎：意者朕之政有所失而行有过与？〔与，与欤同；下同。〕乃天道有不顺，地利或不得，人事多失和，鬼神废不享与？何以致此？将百官之奉养或废，无用之事或多与？何其民食之寡乏也？夫度田非益寡〔师古曰：度，谓量计之。度，徒各翻。〕而计民未加益，以口量地，〔量，音良。〕其于古犹有余；而食之甚不足者，其咎安在？无乃百姓之从事于末以害农者蕃，〔师古曰：蕃，多也，扶元翻。〕为酒醪以靡谷者多，〔师古曰：醪，汁滓酒也。靡，散也。醪，来高翻。靡，音糜。〕六畜之食焉者众与？〔六畜，马、牛、羊、犬、豕、鸡。畜、许救翻。〕细大之义，吾未得其中，〔师古曰：中，竹仲翻。〕其与丞相、列侯、吏二千石、博士议之；有可以佐百姓者，率意远思，无有所隐！”

     二年〔（己卯、前一六二）〕

     夏，上行幸雍棫阳宫。〔黄图曰：棫阳宫，秦昭王所起。括地志：在岐州扶风县东北。棫，音域。〕

     六月，代孝王参薨。〔参，前二年封于太原，三年徙代。〕

     匈奴连岁入边，杀略人民、畜产甚多；云中、辽东最甚，〔辽东，战国时燕之东北境，秦置郡。〕郡万余人。上患之，乃使使遗匈奴书。〔遗，于季翻。〕单于亦使当户报谢，〔匈奴官自左、右贤王至左、右大当户，凡二十四长。〕复与匈奴和亲。

     八月，戊戌，丞相张苍免。帝以皇后弟窦广国贤、有行，欲相之，〔相，息亮翻、行，下孟翻。〕曰：“恐天下以吾私广国，久念不可。”而高帝时大臣，余见无可者。谓高帝大臣薨逝之余，其见存之臣无可相者。〔见，贤遍翻。〕御史大夫梁国申屠嘉，〔庄子有申徒狄，夏之贤人也。一曰：申徒，楚官号。姓谱：申侯之后，支子居安定屠原，因为申屠氏。〕故以材官蹶张从高帝，〔梁国本秦砀郡，汉为梁国。如淳曰：材官之多力者，能脚踢强弩张之，故曰蹶张。律有蹶张士。师古曰：今之弩，以手张者为擘张，以足蹋者为蹶张。蹶，音厥。〕封关内侯；庚午，以嘉为丞相，封故安侯。〔班志：故安县属涿郡。括地志：今易州界武阳城中东南隅故城是也。〕嘉为人廉直，门不受私谒。是时，太中大夫邓通方爱幸，赏赐累巨万；帝尝燕饮通家，其宠幸无比。嘉尝入朝，而通居上旁，有怠慢之礼。嘉奏事毕，因言曰：“陛下幸爱群臣，则富贵之；至于朝廷之礼，不可以不肃。”〔师古曰：肃，敬也。〕上曰：“君勿言，吾私之。”〔师古曰：言欲私告戒之。〕罢朝，坐府中，〔风俗通：府，聚也，公、卿、牧、守道德之所聚也；又舍也。〕嘉为檄召通诣丞相府，〔师古曰：檄，木书也，长二尺。〕不来，且斩通。通恐，入言上；上曰：“汝第往，吾令使人召若。”通诣丞相府，〔【章：乙十一行本无“府”字；孔本同。】〕免冠、徒跣，顿首谢嘉。嘉坐自如，弗为礼，责曰：“夫朝廷者，高帝之朝廷也。通小臣，戏殿上，大不敬，当斩。吏！今行斩之！”〔如淳曰：嘉语其吏曰：“今便行斩之”。〕通顿首，首尽出血，不解。上度丞相已困通，〔度，徒洛翻。〕使使持节召通而谢丞相：“此吾弄臣，君释之！”邓通既至，为上泣曰：“丞相几杀臣！”〔为，于伪翻。几，居希翻。〕

     三年〔（庚辰、前一六一）〕

     春，二月，上行幸代。

     是岁，匈奴老上单于死，子军臣单于立。

     四年〔（辛巳、前一六○）〕

     夏，四月，丙寅晦，日有食之。〔月末为晦。天文书，晦则日月相沓，月在日后，则光体伏矣。〕

     五月，赦天下。

     上行幸雍。

     五年〔（壬午、前一五九）〕

     春，正月，上行幸陇西；三月，行幸雍；秋，七月，行幸代

     六年〔（癸未、前一五八）〕

     冬，匈奴三万骑入上郡，三万骑入云中，所杀略甚众，烽火通于甘泉、长安。〔文颖曰：边方备胡寇作高土，橹上作桔槔，桔槔头兜零，以薪草置其中，常低之。有寇，即燃火举之以相告，曰烽。又多积薪，寇至即燃之，以望其烟，曰燧。〕以中大夫令免为车骑将军，屯飞狐；〔师古曰：中大夫，官名；其人姓令名免耳。此诸将军下至徐厉皆书姓，而徐广以为中大夫令是官名，此说非也。据百官表：景帝初改卫尉为中大夫令，文帝时无此官；而中大夫是郎中令属官，秩比二千石。索隐曰：据风俗通：令姓，楚令尹子文之后。虞世南曰：中大夫令是史家追书耳。〕故楚相苏意为将军，屯句注；〔句，音钩。〕将军张武屯北地；〔秦灭义渠，置北地郡。〕河内太守周亚夫为将军，次细柳；〔项羽以河内郡为殷国；高帝灭殷，复置河内郡。服虔曰：细柳在长安西北。如淳曰：长安细柳仓在渭北，近石徼。张揖曰：在昆明池南，今有柳市是也。臣瓒曰：一宿曰宿，再宿曰信，过信为次。师古曰：匈奴传云：置三将军，军长安西细柳、渭北棘门、霸上，此则细柳不在渭北，揖说是也。索隐曰：按三辅故事：细柳在直城门外阿房宫西北维。旧唐书：肃宗母元献杨后葬细柳原。〕宗正刘礼为将军，次霸上；祝兹侯徐厉为将军，次棘门；〔宗正，秦官，掌亲属；汉因之。徐厉，高祖功臣，吕后四年封祝兹侯。史记表作“松滋”。班志，松滋县属庐江郡。孟康曰：棘门在长安北，秦时宫门也。如淳曰：棘门在横门外。横门，长安城北出西头第一门。〕以备胡。上自劳军，至霸上及棘门军，直驰入，将以下骑送迎。〔劳，力到翻。将，即亮翻；下其将同。骑，奇寄翻。〕已而之细柳军，〔之，往也。〕军士吏被甲，锐兵刃，彀弓弩持满，〔被，皮义翻。彀，古候翻。〕天子先驱至，不得入。先驱曰：〔师古曰：先驱导驾，若今之武候队矣。〕“天子且至！”军门都尉曰：“将军令曰：『军中闻将军令，不闻天子之诏。』”居无何，上至，又不得入。于是上乃使使持节诏将军：“吾欲入营劳军。”亚夫乃传言“开壁门。”壁门士请车骑曰：“将军约：军中不得驰驱。”于是天子乃按辔徐行。至营，将军亚夫持兵揖曰：“介胄之士不拜，请以军礼见。”〔礼：介者不拜。见，贤遍翻。〕天子为动，改容，式车，〔为，于伪翻。〕使人称谢：“皇帝敬劳将军。”成礼而去。既出军门，群臣皆惊。上曰：“嗟乎，此真将军矣！曩者霸上、棘门军若儿戏耳，其将固可袭而虏也。至于亚夫，可得而犯耶！”称善者久之。月余，汉兵至边，匈奴亦远塞，〔远，于愿翻。〕汉兵亦罢。乃拜周亚夫为中尉。〔为以亚夫属太子张本。〕

     夏，四月，大旱，蝗。〔师古曰：蝗，即螽也，食苗为灾；今俗呼为簸蝩。说文曰：一曰蝝，一曰蝗，蝗，户光翻。蝩，音钟。〕令诸侯无入贡；弛山泽，〔师古曰：弛，解也；解而不禁，与众庶同其利。〕减诸服御，损郎吏员；发仓庾以振民；〔应劭曰：水漕仓曰庾。胡公曰：在邑曰仓，在野曰庾。康曰：凡仓无屋曰庾。〕民得卖爵。

     七年〔（甲申、前一五七）〕

     夏，六月，己亥，帝崩于未央宫。〔臣瓒曰：寿四十六。〕遗诏曰：“朕闻之：盖天下万物之萌生，靡不有死；死者，天地之理，万〔【章：乙十一行本无“万”字。】〕物之自然，奚可甚哀！当今之世，咸嘉生而恶死，〔恶，乌路翻。〕厚葬以破业，重服以伤生，吾甚不取。且朕既不德，无以佐百姓；今崩，又使重服久临〔师古曰：临，哭也，力禁翻；下出临、服临、当临、夕临、哭临音同。〕以罹寒暑之数，〔师古曰：罹，音离，遭也。〕哀人父子，伤长老之志，损其饮食，绝鬼神之祭祀，以重吾不德，谓天下何！朕获保宗庙，以眇眇之身〔师古曰：眇眇，犹言细末也。〕托于天下君王之上，二十有余年矣。赖天之灵，社稷之福，方内安宁，〔方内，四方之内也。〕靡有兵革。朕既不敏，常惧过行以羞先帝之遗德，〔师古曰：过行，行有过失也。羞，谓忝辱也。行，下孟翻。〕惟年之久长，惧于不终。今乃幸以天年得复供养于高庙，其奚哀念之有！〔帝自谦，以谓得终其天年以从先帝幸矣，奚哀念之有乎！供，居用翻。养，羊亮翻。〕其令天下吏民：令到，出临三日，皆释服；毋禁取妇、嫁女、祠祀、饮酒、食肉；〔取，读曰娶。〕自当给丧事服临者，皆无跣；〔跣，先典翻，足亲地也。〕绖带毋过三寸；毋布车及兵器；〔应劭曰：毋以布衣车及兵器也。服虔曰：不施轻车介士也。师古曰：应说是也。〕毋发民哭临宫殿中；殿中当临者，皆以旦夕各十五举音，礼毕罢；非旦夕临时，禁毋得擅哭临；已下棺，服大功十五日，小功十四者，纤七日，释服。〔丧礼：大功之服，七升、八升、九升；小功，十升、十一升、十二升。再期而大祥，逾月而禫；禫而纤，无所不佩。郑注云：大祥，除衰杖。黑经白纬曰纤。旧说：纤，冠者采缨也。无所不佩者，纷帨之属如平常也。孔氏正义曰：禫而纤者，禫祭之时，玄冠朝服；禫祭既讫，而首着纤冠，身着素端黄裳；以至吉祭，无所不佩者，吉祭之时，身寻常吉服，平常所服之物无不佩也。服虔曰：大功、小功，布也；纤，细布衣也。应劭曰：凡三十六日而释服矣，此以日易月也。师古曰：此丧制者，文帝自率己意创而为之，非有取于周礼也。何为以日易月乎！三年之丧，其实二十七月，岂有三十六月之文！禫又无七月也。应氏既失之于前，近代学者因循缪说，未之思也。贡父曰：文帝制此丧服，断自已葬之后；其未葬之前，则服斩衰。汉诸帝自崩至葬有百余日者，未葬则服不除矣。翟方进传：“后母终，既葬，三十六日起视事”，其证也。说者遂以日易月，又不通计葬之日，皆大谬也。考之文帝意，既葬除重服，制大功、小功，所以渐即吉耳。贾公彦曰：布之精粗，斩衰三升；齐衰有三等：或四升，或五升，或六升；小功、大功如前说；缌麻十五升，抽去半；朝服十五升。〕他不在令中者，皆以此令比类从事。〔师古曰：言此诏中无文者，皆以类比而行事。〕布告天下，使明知朕意。霸陵山川因其故，毋有所改。〔应劭曰：因山为藏，不复起坟，山下川流不遏绝，就其水名以为陵号耳。师古曰：霸陵在长安东南。〕归夫人以下至少使。”〔应劭曰：夫人已下，有美人、良人、八子、七子、长使、少使、皆遣归家，重绝人类。〕乙巳，葬霸陵。

     帝即位二十三年，宫室、苑囿、车骑、服御，无所增益；有不便，辄弛以利民。尝欲作露台，召匠计之，直百金。上曰：“百金，中人十家之产也。吾奉先帝宫室，尝恐羞之，何以台为！”〔师古曰：中，谓不富不贫。今新丰县南骊山之顶有露台乡，极为高显，犹有文帝所欲作台之处。〕身衣弋绨；〔如淳曰：弋，皂也。师古曰：弋，黑色。衣，于既翻。〕所幸慎夫人，衣不曳地；帷帐无文绣；以示敦朴，为天下先。治霸陵，皆瓦器，不得以金、银、铜、锡为饰；因其山，不起坟。〔古者墓而不坟。坟者，聚土使之高大也。皇甫谧曰：汉长陵高十三丈，阳陵高十四丈；安陵三十余丈，则不度甚矣。治，直之翻。〕吴王诈病不朝，赐以几杖。群臣袁盎等谏说虽切，常假借纳用焉。张武等受赂金钱，觉，更加赏赐以愧其心；专务以德化民。是以海内安宁，家给人足，后世鲜能及之。〔鲜，息浅翻。〕

     丁未，太子即皇帝位。〔郑樵曰：汉大敛毕，三公奏：“尚书顾命，太子即日即天子位于柩前。请太子即皇帝位，皇后为皇太后”。奏可，群臣皆出，吉服入会，如仪。太尉升自阼阶，当柩御坐，北面稽首，读册毕，以传国玉玺绶东面跪授；皇太子即皇帝位，告令群臣，群臣皆伏称万岁，或大赦天下。群臣百僚罢，入，成丧服，如礼。〕尊皇太后薄氏曰太皇太后，皇后曰皇太后。〔帝祖母曰太皇太后，帝母曰皇太后。〕

     九月，有星孛于西方。〔孛，蒲内翻。〕

     是岁，长沙王吴着薨，无子，国除。〔高帝封吴芮为长沙王，传成王臣，共哀王回、共王右，至着而绝。“着”，汉书作“差”。〕

     孝景皇帝上〔荀悦曰：讳“启”之字曰“开”。文帝长子也。应劭曰：礼谥法：布义行刚曰景。〕

     元年〔（乙酉、前一五六）〕

     冬，十月，丞相嘉等奏：“功莫大于高皇帝，德莫盛于孝文皇帝。高皇帝庙，宜为帝者太祖之庙；孝文皇帝庙，宜为帝者太宗之庙。天子宜世世献祖宗之庙，郡国诸侯宜各为孝文皇帝立太宗之庙。”〔应劭曰：始取天下者曰祖，高帝称高祖是也。始治天下者曰宗，文帝称太宗是也。师古曰：应说非也。祖，始也，始受命也。宗，尊也，有德可尊。贡父曰：颜说非也。始受命称太祖耳；有功亦称祖，商祖甲是也。〕制曰：“可。”

     夏，四月，乙卯，赦天下。

     遣御史大夫青至代下与匈奴和亲。〔开封侯陶青，高祖功臣陶舍之子。〕

     五月，复收民田半租，〔文帝十二年，赐民田租之半；次年，尽除田之租税；今复收半租。〕三十而税一。

     初，文帝除肉刑，〔事见文帝十三年。〕外有轻刑之名，内实杀人；斩右止者又当死；斩左止者笞五百，当劓者笞三百，率多死。是岁，下诏曰：“加笞与重罪无异；〔孟康曰：重罪，谓死刑。〕幸而不死，不可为人。〔师古曰：谓不能自起居也。〕其定律：笞五百曰三百，笞三百曰二百。”

     以太中大夫周仁为郎中令，张欧为廷尉，〔孟康曰：欧，音驱；索隐曰：于后翻。〕楚元王子平陆侯礼为宗正，〔平陆，战国时齐邑。班志，东平国有东平陆县，又，西河郡有平陆县。意礼所封者齐地。〕中大夫鼌错为左内史。仁始为太子舍人，〔内史掌治京邑，武帝建元六年始分左、右内史。疑“左”字衍。续汉志：太子舍人更直宿卫，如三署郎中。鼌，音朝，直遥翻。〕以廉谨得幸。张欧亦事帝于太子宫，虽治刑名家，为人长者；〔治，直之翻。长，知两翻。〕帝由是重之，用为九卿。欧为吏未尝言按人，专以诚长者处官；官属以为长者，亦不敢大欺。〔处，昌吕翻。〕

     二年〔（丙戌、前一五五）〕

     冬，十二月，有星孛于西南。〔孛，蒲内翻。〕

     令天下男子年二十始傅。〔师古曰：旧制二十三而传；今此二十，更为异制也。傅，读曰附。〕

     春，三月，甲寅，立皇子德为河间王，阏为临江王，余为淮阳王，非为汝南王，彭祖为广川王，发为长沙王。〔河间王，都乐成。临江王，都江陵。淮阳王，都陈。汝南王，都平舆。广川王，都信都，长沙王，都长沙。阏，一易翻。〕

     夏，四月，壬午，太皇太后薄氏崩。〔薄太皇，文帝母也。〕

     六月，丞相申屠嘉薨。时内史鼌错数请间言事，辄听，宠幸倾九卿，〔汉正卿九，奉常、郎中令、卫尉、太仆、廷尉、典客、宗正、治粟内史、少府是也。数，所角翻。〕法令多所更定。〔更，工衡翻。〕丞相嘉自绌所言不用，疾错。错为内史，东出不便，更穿一门南出。南出者，太上皇庙堧垣也。〔三辅黄图：太上皇庙在长安香室街南，冯翊府北。武帝分内史为左右，后又改左内史为左冯翊。括地志；汉太上皇庙，在雍州长安县西北，长安故城中酒池之北。服虔曰：堧垣，宫外垣余地也。师古曰：内垣之外余地也。堧，而缘翻。〕嘉闻错穿宗庙垣，为奏，请诛错。客有语错，〔语，牛倨翻。〕错恐，夜入宫上谒，自归上。〔上谒，时掌翻。〕至朝，〔朝，直遥翻；下同。〕嘉请诛内史错。上曰：“错所穿非真庙垣，乃外堧垣，故冗官居其中；〔师古曰：冗，谓散辈也，如今之散官。冗，如陇翻。〕且又我使为之，错无罪。”丞相嘉谢。罢朝，嘉谓长史曰：“吾悔不先斩错乃请之，为错所卖。”至舍，因欧血而死。〔欧，于后翻。〕错以此愈贵。

     秋，与匈奴和亲。

     八月，丁未，以御史大夫开封侯陶青为丞相。〔班志，开封县属河南郡。姓谱：陶，陶唐氏之后。〕丁巳，以内史鼌错为御史大夫。

     彗星出东北。〔彗，祥岁翻，又徐醉翻，又旋芮翻。〕

     秋，衡山雨雹，大者五寸，深者二尺。〔大戴礼曰：孔会子曰：阳之专气为霰，阴之专气为雹。盛阳之气在雨水，则温暖而为雨，阴气薄而胁之不相入，则搏而为雹也。盛阴之气在雨水，则凝滞而为雪，阳气薄而胁之不相入，则消散而下，因水而为霰。雨，于具翻。〕

     荧惑逆行守北辰，月出北辰间；岁星逆行天廷中。〔荧惑，火星。北辰，中宫天极星也。月有九行，黑道二，出黄道北，自立冬、冬至行之，青道二，出黄道东，立春、春分行之；赤道二，出黄道南，立夏、夏至行之；白道二，出黄道西，立秋、秋分行之。其去极有远近，终不能出北辰之间；出北辰间，失其行也。岁星，木星也。太微为天廷。据天文志：北极及太微，人君之位；或守之，或出之，或逆行经之，皆变也。又石氏星传曰：龙左角为天田，右角为天廷。孔颖达曰：春秋纬文：紫微宫为大帝，太微为天庭，中有五帝座。〕

     梁孝王以窦太后少子故，有宠，王四十余城，〔少，诗沼翻。王，于况翻。〕居天下膏腴地。赏赐不可胜道，府库金钱且百巨万，〔巨万，万万也。胜，音升。〕珠玉宝器多于京师。筑东苑，方三百余里，广睢阳城七十里，〔唐宋州治宋城县，即汉睢阳。〕大治宫室，〔治，直之翻。〕为复道，自宫连属于平台三十余里。〔如淳曰：平台在梁东北，离宫所在。师古曰：今其城东二十里所有故台基，其处宽博，俗云平台也。属，之欲翻。〕招延四方豪俊之士，如吴人枚乘、严忌，齐人羊胜、公孙诡、邹阳，蜀人司马相如之属皆从之游。〔姓谱：枚，姓也。六国有贤人枚被。严忌，本姓庄，汉书避明帝讳，改为严。羊，晋羊舌大夫之后。邹，以国为民。〕每入朝，上使使持节以乘舆驷马迎梁王于关下。既至，宠幸无比；入则侍上同辇，出则同车，射猎上林中；因上疏请留，且半岁。梁侍中、郎、谒者着籍引出入天子殿门，〔史记正义曰：籍，谓名簿也；若今通引出入门也。着，竹略翻。〕与汉宦官无异。

 

 

