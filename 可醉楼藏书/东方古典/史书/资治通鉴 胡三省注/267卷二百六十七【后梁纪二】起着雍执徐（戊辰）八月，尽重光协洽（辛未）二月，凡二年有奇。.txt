卷第二百六十七【后梁纪二】起着雍执徐（戊辰）八月，尽重光协洽（辛未）二月，凡二年有奇。


     太祖神武元圣孝皇帝中


     开平二年〔（戊辰、九八）〕


     八月，吴越王H遣宁国节度使王景仁奉表诣大梁，〔王茂章奔两浙，见二百六十五卷唐昭宣帝天佑三年。〕陈取淮南之策。景仁即茂章也，避梁讳改焉。〔帝曾祖讳茂琳。按薛史梁纪，元年六月，司天监上言，请改月辰内「戊」字为「武」，避讳也。〕


     淮南遣步军都指挥使周本、南面统军使吕师造击吴越，九月，围苏州。吴越将张仁保攻常州之东洲，拔之。〔宋白曰：通州海门县东南，隔水二百余里，本东洲镇。〕淮南兵死者万余人。淮南以池州团练使陈璋为水陆行营都招讨使，帅柴再用等诸将救东洲，〔帅，读曰率。〕大破仁保于鱼荡，复取东洲。〔复，扶又翻。〕柴再用方战舟坏，长抬浮之，仅而得济。〔抬，所角翻。〕家人为之饭僧千人，再用悉取其食以犒部兵，〔为，于伪翻。饭，扶晚翻。犒，苦到翻。〕曰：「士卒济我，僧何力焉！」〔史言柴再用善养士卒而不惑于异端。〕


     丙子，蜀立皇后周氏。后，许州人也。〔周氏盖蜀主建糟糠之妻也。〕


     晋周德威、李嗣昭将兵三万出阴地关，攻晋州，刺史徐怀玉拒守；帝自将救之，丁丑，发大梁，乙酉，至陕州。〔将，即亮翻。陕，式冉翻。〕戊子，岐王所署延州节度使胡敬璋寇上平关，〔金人疆域图：隰州石楼县有上平关。按延州东至隰州百三十里耳，胡敬璋盖渡河来寇也。〕刘知俊击破之。周德威等闻帝将至，乙未，退保隰州。〔九域志，晋州西北至隰州二百五十五里。〕


     荆南节度使高季昌遣兵屯汉口，〔汉口，汉水入江之口，其地在鄂州汉阳县东大别山下。〕绝楚朝贡之路；楚王殷遣其将许德勋将水军击之，至沙头，〔沙头即今江陵城南沙头市。〕季昌惧而请和。殷又遣步军都指挥使吕师周将兵击岭南，〔吕师周降马殷，见上卷元年。〕与清海节度使刘隐十余战，取昭、贺、梧、蒙、龚、富六州。〔蒙州，隋始安郡之隋化县，唐武德四年置南恭州，贞观二年更名蒙州。龚州，本汉猛陵县地，隋为永平郡武林县，唐贞观三年置燕州，七年移燕州于今州东，仍于燕州旧所置龚州。又武德四年以始安郡之龙平、豪静及苍梧郡之苍梧置富州。九域志，昭州东至贺州三百二十五里，南至梧州四百九十里，南稍斜至龚州五百五十里。宋开宝废富州，以龙平县隶昭州，在州东南百六十二里。熙宁五年废蒙州，以立山县隶昭州，在州南二百十二里。〕殷土宇既广，乃养士息民，湖南遂安。


     冬，十月，蜀主立后宫张氏为贵妃，徐氏为贤妃，其妹为德妃。张氏，V人，宗懿之母也。〔V，汉县，唐带梓州。〕二徐，耕之女也。〔徐耕见二百五十八卷唐昭宗大顺二年。为徐妃亡蜀张本。〕


     华原贼帅温韬聚众嵯峨山，〔帅，所类翻。嵯，才何翻。峨，音俄。〕暴掠雍州诸县，唐帝诸陵发之殆獭Ｎ妈捍：韬在华原七年，唐诸陵在其境内者悉发掘之，取其所藏金宝。而昭陵最固，韬从埏道下，见宫室制度闳丽，不异人间。中为正寝，东西厢列石床，床上石函中为铁匣，悉藏前代图书，锺、王笔迹，纸墨如新，韬悉取之，遂传人间。惟干陵，风雨不可发。雍，于用翻。〕


     庚戍，蜀主讲武于星宿山，步骑三十万。〔宿，音秀。〕


     丁巳，帝还大梁。〔考异曰：编遗录在乙卯。今从实录、薛史。〕


     辛酉，以刘隐为清海、静海节度使，〔兼交、广二镇也。然刘氏终不能有安南。〕以膳部郎中赵光裔、右补阙李殷衡充官告使，隐皆留之。〔史言群雄割据，各收拾衣冠之僖晕用。〕光裔，光逢之弟；殷衡，德裕之孙也。


     依政进士梁震，〔依政，秦蒲阳县，汉临邛县，后魏置蒲阳郡及依政县，唐属邛州。九域志，在州东南五十里。〕唐末登第，至是归蜀；过江陵，高季昌爱其才识，留之，欲奏为判官。震耻之，〔高季昌出于奴仆，故梁震耻为之僚属。〕欲去，恐及祸，乃曰：「震素不慕荣宦，明公不以震为愚，必欲使之参谋议，但以白衣侍樽俎可也，何必在幕府！」季昌许之。震终身止称前进士，不受高氏辟署。季昌甚重之，以为谋主，呼曰先辈。〔唐人呼进士为先辈，至今犹然。〕


     帝从吴越王H之请，以亳州团练使寇彦卿为东南面行营都指挥使，击淮南。十一月，彦卿帅众二千袭霍丘，〔帅，读曰率。〕为土豪朱景所败；〔败，补迈翻；下同。〕又攻庐、寿二州，皆不胜。淮南遣滁州刺史史俨拒之，彦卿引归。〔寇彦卿兵势已挫，而史俨河东健将，汴兵所畏也，故闻其至而退。〕


     定难节度使李思谏卒；〔难，乃旦翻。〕甲戍，其子彝昌自为留后。


     刘守文举沧德兵攻幽州，刘守光求救于晋，晋王遣兵五千助之。丁亥，守文兵至卢〔【芦】〕台军，〔卢〔芦〕台军，宋为干宁军地。九域志：干宁军在沧州西北九十里。〕为守光所败；又战玉田，亦败。〔玉田，汉无终县，唐万岁通天元年更名玉田，属蓟州，在蓟州东南八十里，又东北至平州二百里，西至幽州三百里。亦败，读如字。〕守文乃还。〔还，从宣翻，又如字。〕


     癸巳，中书侍郎、同平章事张策以刑部尚书致任；以左仆射杨涉同平章事。


     保塞节度使胡敬璋卒，静难节度使李继徽以其将刘万子代镇延州。〔保塞、静难二镇时皆属岐。〕


     是岁，弘农王遣军将万全感赍书间道诣晋及岐，告以嗣位。〔间，古苋翻。岐、晋，淮南之与国。〕


     帝将迁都洛阳。


     三年〔（己巳、九九）〕


     春，正月，己巳，迁太庙神主于洛阳。甲戍，帝发大梁。壬申，以博王友文为东都留守。〔梁以大梁为东都。〕己卯，帝至洛阳；庚寅，飨太庙；辛巳，祀圜丘，大赦。


     丙申，以用度稍充，初给百官全俸。〔唐自广明丧乱以来，百官俸料额存而已，至是复全给。〕


     二月，丁酉朔，日有食之。


     保塞节度使刘万子暴虐，失众心，且谋贰于梁，李继徽使延州牙将李延实图之。延实因万子葬胡敬璋，攻而杀之，遂据延州。马军都指挥使河西高万兴与其弟万金闻变，以其众数千人诣刘知俊降。〔为高万兴兄弟取~、延张本。〕岐王置翟州于~城，〔后魏置敷城郡及敷城县，隋改曰~城，唐属坊州。九域志，县在~州东一百二十里。翟，徒历翻。〕其守将亦降。


     三月，甲戍，帝发洛阳。以山南东道节度使杨师厚兼潞州四面行营招讨使。


     庚辰，帝至河中，发步骑会高万兴兵取丹、延。〔宋白曰：丹州，秦上郡地，苻、姚时为三堡镇，后魏大统三年割~、延二州地置汾州，理三堡镇；废帝以河东汾州同名，改为丹州，因丹杨川以为名。延州，项羽以董翳为翟王，都高奴，即其地。魏灭赫连，以为统万镇，后为东夏州，后改延州。〕


     丙戍，以朔方节度使兼中书令韩逊为颍川王。逊本灵州牙校，〔校，户教翻。〕唐末据本镇，朝廷因而授以节钺。


     辛卯，丹州刺史崔公实请降。〔丹州，保塞军巡属。〕


     徐温以金陵形胜，战舰所聚，〔舰，户黯翻。〕乃自以淮南行军副使领升州刺史，留广陵，以其假子元从指挥使知诰为升州防遏兼楼船副使，往治之。〔从，才用翻。治，直之翻。为徐知诰完理升州、徐温遂居之张本。〕


     夏，四月，丙申朔，刘知俊移军攻延州，李延实婴城自守；知俊遣白水镇使刘儒分兵围坊州。〔后魏太和二年，分澄城置白水郡及县，隋废郡，以县属冯翊，唐属同州。九域志：在州西北一百二十里。〕


     庚子，以王审知为闽王，刘隐为南平王。


     刘知俊克延州，李延实降。〔降，户江翻。〕


     淮南兵围苏州，推洞屋攻城，〔推，吐雷翻。洞屋，以木拄为之，冒以牛皮，其状如洞。〕吴越将临海孙琰置轮于竿首，垂~投锥以揭之，攻者尽露，禄至则张网以拒之，〔~，居登翻。揭，丘杰翻。禄，与炮同；匹貌翻。〕淮南人不能克。吴越王H遣牙内指挥使钱镖、〔镖，甫招翻。〕行军副使杜建徽等将兵救之。


     苏州有水通城中，淮南张网缀铃悬水中，鱼狍过皆知之。吴越游弈都虞候司马福欲潜行入城，故以竿触网；敌闻铃声举网，福因得过，凡居水中三日，乃得入城。由是城中号令与援兵相应，敌以为神。


     吴越王H尝游府园，见园卒陆仁章树艺有智而志之；〔志者，记之于心。〕及苏州被围，〔被，皮义翻。〕使仁章通信入城，果得报而返。H以诸孙畜之，〔畜，吁玉翻，养也。〕累迁两府军粮都监使，〔两府，镇海，镇东两节度府。〕卒获其用。〔卒，子恤翻。〕仁章，睦州人也。


     辛亥，吴越兵内外合击淮南兵，大破之，擒其将何朗等三十余人，夺战舰二百艘。〔艘，苏遭翻。〕周本夜遁，又追败之于皇天荡。〔此皇天荡非真州大江中之皇天荡。按宋熙宁三年平江府昆山县人郏上奏言水利，长洲县界有长荡、皇天荡，此则是也。败，补迈翻。〕锺泰章将精兵二百为殿，〔殿，丁练翻。〕多树旗帜于菰蒋中，〔菰，即蒋也。帜，昌志翻。〕追兵不敢进而还。〔还，从宣翻，又如字。〕


     岐王所署保大节度使李彦博、〔考异曰：编遗录、五代史作「彦容」。今从刘恕广本。〕坊州刺史李彦昱皆弃城奔凤翔，~州都将严弘倚举城降。〔~，音夫。〕己未，以高万兴为保塞节度使，以绛州刺史牛存节为保大节度使。〔梁遂取~坊、丹延两镇。〕


     淮南初置选举，以骆知祥掌之。〔丧乱以来，选举之法废，杨氏能复置之，故书。〕


     五月，丁卯，帝命刘知俊乘胜取州；知俊难之，〔李继徽据州，有凤翔之援，故刘知俊以取之为难。〕辞以阙食，乃召还。


     佑国节度使王重师镇长安数年，帝在河中，怒其贡奉不时；己巳，召重师入朝，以左龙虎统军刘捍为佑国留后。


     癸酉，帝发河中；己卯，至洛阳。


     刘捍至长安，王重师不为礼，捍谮之于帝，云重师潜与、岐通。甲申，贬重师溪州刺史，寻赐自尽，夷其族。〔为刘知俊杀刘捍以叛张本。〕


     刘守文频年攻刘守光不克，〔刘守文自元年攻守光，事始见上卷。〕乃大发兵，以重赂招契丹，吐谷浑之众，合四万屯蓟州。守光逆战于鸡苏，〔按薛史梁纪，是年刘守光上言，于蓟州西与兄守文战，生禽守文。盖即鸡苏也。〕为守文所败。〔败，补迈翻。〕守文单马立于陈前，〔陈，读曰阵。〕泣谓其众曰：「勿杀吾弟。」守光将元行钦识之，直前擒之，〔刘守光以子囚父，天下之贼也。刘守文既声其罪而讨之，有诛无赦。小不忍以败大事，身为俘囚，自取之也。〕沧德兵皆溃。守光囚之别室，缫运q棘，〔纾才甸翻。q，与丛同。〕乘胜进攻沧州。沧州节度判官吕兖、孙鹤推守文子延祚为帅，乘城拒守。兖，安次人也。〔安次，汉县，唐属幽州，在州东南一百三十里。帅，所类翻。〕


     忠武节度使兼侍中刘知俊，〔去年更同州匡国军为忠武军，事见上卷。〕功名浸盛，以帝猜忍日甚，内不自安；及王重师诛，知俊益惧。帝将伐河东，〔河东，谓晋。〕急征知俊入朝，欲以为河东西面行营都统；且以知俊有丹、延之功，厚赐之。知俊弟右保胜指挥使知浣从帝在洛阳，密使人语知俊云：〔语，牛倨翻。〕「入必死。」又白帝，请帅弟侄往迎知俊，〔帅，读曰率。〕帝许之。六月，乙未朔，知俊奏「为军民所留」，遂以同州附于岐。〔考异曰：实录：「六月庚戍，知俊据本郡反，削夺官爵，兴师讨伐。」编遗录：「六月，乙未，初奏本道军民遮留，寻闻擒使臣及将送凤翔。」盖编遗据奏到之日，实录据削夺之日也。〕执监军及将佐之不从者，皆械送于岐。遣兵袭华州，逐刺史蔡敬思，〔九域志：同州南至华州七十里。华，户化翻。〕以兵守潼关。潜遣人以重利啖长安诸将，〔啖，徒滥翻。〕执刘捍，送于岐，杀之。知俊遣使请兵于岐，亦遣使请晋人出兵攻晋、绛，遗晋王书曰：「不过旬日，可取两京，复唐社稷。」〔遗，唯季翻。长安可以言取；梁都洛阳未易取也。〕


     丁未，朔方节度使韩逊奏克盐州，斩岐所署刺史李继直。〔唐末，盐州奏事专达朝廷，不隶灵夏。至是灵、盐遂复合为一镇。〕


     帝遣近臣谕刘知俊曰：「朕待卿甚厚，何忽相负t」对曰：「臣不背德，〔背，蒲妹翻。〕但畏族灭如王重师耳。」帝复使谓之曰：〔复，扶又翻。〕「刘捍言重师阴结、岐，朕今悔之无及，捍死不足塞责。」〔塞，悉则翻。〕知俊不报。庚戍，诏削知俊官爵，以山南东道节度使杨师厚为西路行营招讨使，帅侍卫马步军都指挥使刘等讨之。〔帅，读曰率。〕


     丹州马军都头王行思等作乱，刺史宋知诲逃归。


     辛亥，帝发洛阳。


     刘至潼关东，获刘知俊伏路兵蔺如海等三十人，释之使为前导。〔刘知俊既得潼关，于关外沿路伏兵以候望，刘反得而用之以为乡导。史照曰：蔺，姓也，其先韩献子玄孙曰康，食采于蔺，因氏焉。〕刘知浣迷失道，盘桓数日，乃至关下，关吏纳之。如海等继至，关吏不知其已被擒，亦纳之。〔被，皮义翻。〕兵乘门开直进，遂克潼关，追及知浣，擒之。癸丑，帝至陕。〔陕，式冉翻。〕


     帝遣刘知俊侄嗣业持诏诣同州招谕知俊；知俊欲轻骑诣行在谢罪，弟知偃止之。杨师厚等至华州，知俊将聂赏开门降。〔聂，尼辄翻，姓也。史照曰：楚大夫食采于聂，因以为氏。〕知俊闻潼关不守，官军继至，苍黄失图，乙卯，〔【章：十二行本「卯」下有「夜」字；乙十一行本同；孔本同；张校同。】〕举族奔岐。杨师厚至长安，岐兵已据城，师厚以奇兵并南山急趋，自西门入，遂克之。〔并，步浪翻。按唐长安城十门，西南三门惟延平门近南山耳。长安既丘墟之余，且城大难守，使杨师厚不以奇兵入西门，岐兵亦不能久也。〕庚申，以刘权佑国留后。岐王厚礼刘知俊，以为中书令。地狭，无藩镇处之，〔处，昌吕翻。〕但厚给俸禄而已。〔蹄涔不容尺鲤。为刘知俊奔蜀张本。〕


     刘守光遣使上表告捷，且言「俟沧德事毕，为陛下扫平并寇。」〔为，于伪翻。河东，并州之地，时与梁为敌，故言并寇。〕亦致书晋王，云欲与之同破伪梁。〔刘守光反复梁、晋之间，自以为得计，不知乃所以速亡也。〕


     抚州刺史危全讽自称镇南节度使，帅抚、信、袁、吉之兵号十万攻洪州。〔唐置镇南军于洪州，抚、袁、吉皆巡属也。危全讽自称节度，举兵以攻洪州，欲兼而有之。九域志：抚州西北至洪州二百九里。帅，读曰率。〕淮南守兵u千人，将吏皆惧，节度使刘威密遣使告急于广陵，日召僚佐宴饮。全讽闻之，屯象牙潭，不敢进，〔象牙潭在抚州金溪县东北。〕请兵于楚；楚王殷遣指挥使苑玫〔苑，姓也。左传，齐有大夫苑何忌。玫，莫杯翻。〕会袁州刺史彭彦章围高安以助全讽。玫，蔡州人；〔玫，莫杯翻。〕彦章，\之兄〔【章：十二行本「兄」下有「子」字；孔本同。】〕也。〔彭\见二百六十有五卷唐昭宣帝天佑三年。〕


     徐温问将于严可求，可求荐周本。乃以本为西南面行营招讨应援使，将兵七千救高安。本以前攻苏州无功，〔事见上四月。〕称疾不出，可求即其卧内强起之。〔强，其两翻。〕本曰：「苏州之役，敌不能胜我，但主将权轻耳。今必见用，愿毋置副贰乃可。」可求许之。本曰：「楚人为全讽声援耳，非欲取高安也。吾败全讽，〔败，补迈翻。〕援兵必还。」〔援兵，谓围高安之兵。还，从宣翻。〕乃疾趣象牙潭。〔趣，七喻翻。〕过洪州。刘威欲犒军，〔犒，苦到翻。〕本不肯留，或曰：「全讽兵强，君宜观形势然后进。」本曰：「贼众十倍于我，我军闻之必惧，不若乘其锐而用之。」


     秋，七月，甲子，以刘守光为燕王。


     梁兵克丹州，擒王行思。


     商州刺史李稠驱士民西走，〔将奔蜀也。〕将吏追斩之，〔考异曰：薛史：「稠弃郡西奔，本州岛将吏以都牙校李玟权知州事。」欧阳史：「商州军乱，逐其刺史李稠，稠奔于岐。」实录：「丙寅，陕州奏商州刺史李稠弃郡逃出山谷。」又曰：「商州将吏以稠驱虏士庶西遁，追斩无遗，暂令都押牙李玟主州事。」今从之。〕推都押牙李玟主州事。


     庚午，改佑国军曰永平。〔开平元年徙佑国军于长安，今改曰永平。〕


     河东兵寇晋州，抄掠至尧祠而去。〔尧都平阳，有祠在汾城东十里东原上。平阳，唐为临汾县，晋州所治也。〕


     癸酉，帝发陕州；乙亥，至洛阳，寝疾。


     初，帝召山南东道节度使杨师厚，欲使督诸将攻潞州，以前兖海留后王班为留后，镇襄州。〔考异曰：薛史作「王珏」，今从实录。〕师厚屡为班言牙兵王求等凶悍，宜备之，〔为，于伪翻。〕班自恃左右有壮士，不以为意，每众辱之。戊寅，&#16089;求戍西境，是夕，作乱，杀班，推都指挥使雍丘刘k为留后；〔雍，于用翻。k，区里翻。〕k伪从之，明日，与指挥使王延顺逃诣帝所。〔考异曰：姚明宗实录，薛史k传皆云：「翌日受贺，衙庭享士，伏甲幕下，中j尽斩其乱将以闻，以功为复州刺史。」按梁祖实录：「八月丁酉赐k，王延顺物，以其违逆将之难来归。」编遗录斩李洪等敕云：「始扶刘k，既奔窜以归明。」若使k翌日便斩乱将，襄州何由至九月始收复！盖k脱身归朝，及梁亡入唐，妄云斩乱将自夸大，史官不能考察，从而书之耳。〕乱兵奉平淮指挥使李洪为留后，附于蜀。未几，房州刺史杨虔亦叛附于蜀。〔几，居岂翻。〕


     危全讽在象牙潭，营栅临溪，亘数十里。〔亘，居邓翻。〕庚辰，周本隔溪布陈，〔陈，读曰阵。〕先使羸兵尝敌；〔羸，伦为翻。尝，试也。〕全讽兵涉溪追之，本乘其半济，纵兵击之；全讽兵大溃，自相蹂藉，〔蹂，忍久翻，又如又翻。藉，慈夜翻。〕溺水死者甚众，本分兵断其归路，〔断，音短。〕擒全讽及将士五千人。乘胜克袁州，执刺史彭彦章，进攻吉州。〔九域志：袁州南至吉州三百一十五里。〕歙州刺史陶雅使其子敬昭及都指挥使徐章将兵袭饶、信，信州刺史危仔倡请降，〔唐僖宗中和二年，危全讽据抚州，仔倡据信州，至是皆亡。〕饶州刺史唐宝弃城走。行营都指挥使米志诚、都尉吕师造等败苑玟于上高。〔败，补迈翻。〕吉州刺史彭\帅众数千人奔楚，〔唐昭宗天佑三年彭\附楚。〕楚王殷表\为郴州刺史，〔郴，丑林翻。〕为子希范娶其女。〔为，于伪翻。〕淮南以左先锋指挥使张景思知信州，遣行营都虞侯骨言将兵五千送之。〔骨，姓也。唐初有骨仪。〕危仔倡闻兵至，奔吴越，吴越王H以仔倡为淮南节度副使，更其姓曰元氏。〔欧史十国世家曰：钱H恶危姓，更之曰元。更，工衡翻。〕危全讽至广陵，弘农王以其尝有德于武忠王，释之，资给甚厚。〔杨行密谥武忠。时淮南诸将议曰：「昔先王攻赵B，全讽屡给吾军。」乃释之。〕八月，虔州刺史卢光稠以州附于淮南。于是江西之地尽入于杨氏。光稠亦遣使附于梁。


     甲寅，上疾小瘳，始复视朝。〔自七月乙亥寝疾，至是凡四十日。朝，直遥翻；下同。〕


     以镇国节度使康怀贞为西路行营副招讨使。


     蜀主命太子宗懿判六军，开永和府，妙选朝士为僚属。


     辛酉，均州刺史张敬方奏克房州。〔杨虔以房州附蜀见上。九域志：均州南至房州二百一十五里。〕


     岐王欲遣刘知俊将兵攻灵、夏，〔夏，户雅翻。〕且约晋王使攻晋、绛。晋王引兵南下，先遣周德威等将兵出阴地关攻晋州，刺史边继威悉力固守。晋兵穿地道，陷城二十余步，城中血战拒之，一夕城复成。诏杨师厚将兵救晋州，周德威以骑扼蒙坑之险，〔蒙坑在汾水东，东西三百余里，蹊径不通。〕师厚击破之，进抵晋州，晋兵解围遁去。〔考异曰：实录云：「杀戮生禽贼将萧万通等，贼由是弃寨而遁。」庄宗实录云：「汴军至蒙坑，周德威逆战，败之，斩首二百级，师厚退绛州。是役也，小将萧万通战没，师厚进营平阳，德威收军而退。」二军各言胜捷，然既杀萧万通，师厚何肯退保绛州！既败而退，岂得复进营平阳！德威既战胜，安肯便收军！盖晋军实败走，庄宗实录妄言耳。〕


     李洪寇荆南，高季昌遣其将倪可福击败之。〔败，补迈翻。〕诏马步都指挥使陈晖将兵会荆南兵讨洪。


     蜀主以御史中丞王锴为中书侍郎、同平章事。〔锴，苦骇翻。〕


     陈晖军至襄州，李洪逆战，大败，王求死。九月，丁酉，拔其城，斩叛兵千人，执李洪、杨虔等送洛阳，斩之。


     丁未，以保义节度使王檀为潞州东面行营招讨使。


     刘守光奏遣其子中军兵马使继威安抚沧州吏民；戊申，以继威为义昌留后。


     辛亥，侍中韩建罢守太保，左仆射、同平章事杨涉罢守本官。以太常卿赵光逢为中书侍郎，翰林奉旨工部侍郎杜晓为户部侍郎，并同平章事。〔梁改翰林承旨为翰林奉旨，以庙讳诚，避嫌讳也。然「诚」字与「承」字各自翻切不同。〕晓，让能之子也。〔杜让能死国难见二百五十九卷唐昭宗景福二年。〕


     淮南遣使者张知远修好于福建；〔好，呼到翻。〕知远倨慢，闽王审知斩之，表上其书，〔上，时掌翻。〕始与淮南绝。审知性俭约，常蹑麻屦，〔蹑，尼辄翻。〕府舍卑陋，未尝营葺。宽刑薄赋，公私富实，境内以安。岁自海道登、莱入贡，没溺者什四五。〔自福建入贡大梁，陆行当由衢、信取饶、池界渡江，取舒、庐、寿渡淮，而后入梁境。然自信、饶至庐、寿皆属杨氏，而朱、杨为世仇，不可得而假道，故航海入贡。今自福州洋过温州洋，取台州洋过天门山入明州象山洋，过涔江，掠洌港，直东北渡大洋抵登、莱岸，风涛至险，故没溺者众。〕


     冬，十月，甲子，蜀司天监胡秀林献永昌历，行之。〔欧阳修曰：永昌历止行于其国，今亡，不复见。


     湖州刺史高澧性凶忍，尝召州吏议曰：「吾欲尽杀百姓，可乎t」吏曰：「如此，租赋何从出t当择可杀者杀之耳。」时澧纠民为兵，有言其咨怨者，澧悉集民兵于开元寺，〔开元寺今诸州间亦有之，盖唐开元中所置也。〕绐云犒享，入则杀之；死者u半，在外者觉之，纵火作乱。澧闭城大索，〔索，山客翻。〕凡杀三千人。吴越王H欲诛之，戊辰，澧以州叛附于淮南，〔高澧父子以一州之地，介居钱、杨之间，率两附以自存，为日久矣，今专附淮南，钱氏之兵至矣。〕举兵焚义和临平镇，〔九域志：杭州仁和县有临平镇。按仁和县本钱塘县，宋朝太平兴国初改钱塘县曰仁和。盖亦先有义和地名，又避太宗藩邸旧名，遂改曰仁和也。〕H命指挥使钱镖讨之。


     十一月，甲午，帝告谢于圜丘；〔告谢者，告天而谢得天下也。按欧史，是日，日南至，徐无党注曰：不曰有事于南郊，盖比南郊礼差简。〕戊戍，大赦。


     邺王罗绍威得风痹病，〔痹，必至翻。〕上表称：「魏故大镇，多外兵，愿得有功重臣镇之，臣乞骸骨归第。」帝闻之，抚案动容。〔抚案动容，非矜罗绍威之病也。魏博大镇，世袭者百五十年，一旦委镇请代，出于意料之表，喜溢于中，不知手之抚、容之动也。〕己亥，以其子周翰为天雄节度副使，知府事。谓使者曰：「亟归语而主：〔亟，纪力翻，急也。语，牛倨翻。而，汝也。〕为我强饭！〔为，于伪翻。强，其两翻。饭，扶晚翻。〕如有不可讳，〔谓死也。〕当世世贵尔子孙以相报也。今使周翰领军府，尚冀尔复愈耳。」〔考异曰：梁功臣列传：「朝廷自开创，有大事皆降使咨访。绍威有谋虑，亦驰简献替。或中途相遇，意互合者十得五六。太祖叹曰：『竭忠力一人而已。』又曰：「子三人：长廷规，司农卿，尚安阳公主，又尚金华公主，早卒；次周翰，起复云麾将军，充天雄节度留后，寻检校司徒，正授魏博节度使，亦早卒；次曰周敬。」薛史亦同。实录：「己亥，以司门郎中罗廷规充魏博节度副使，知府事，仍改名周翰。时邺王绍威病日甚，虑以后事，故奏请焉。」庄宗列传：「绍威卒，温以其子周翰嗣政。」庄宗实录：「绍威厚率重敛，倾府藏以奉温，小有违忤，温即遣人诟辱。绍威方怀愧耻，悔自弱之谋，乃潜收兵市马，阴有覆温之志，而赂温益厚。温怪其曲事，虑蓄奸谋而莫之察，乃赐绍威妓妾数人，皆承嬖爱，未半岁，温却召还，以此得其阴事。」内相予J。薛史又云：「开平四年夏，诏金华公主出家为尼，居于宋州玄静寺。盖太祖推恩于罗氏，令终其妇节也。」唐余录、欧阳史皆同，惟唐庄宗实录独异。按均帝时赵岩等言「罗绍威前恭后倨，太祖每深含怒」，似与此言合。然梁祖若闻绍威有阴谋，必不使周翰更居魏。疑后唐史以绍威与梁最亲，疾之，而载此传闻之语。今从众书。廷规更名周翰，亦恐实录之误。〕


     岐王欲取灵州以处刘知俊，〔处，昌吕翻。〕且以为牧马之地，使知俊自将兵攻之。朔方节度使韩逊告急；〔【章：十二行本「告」上有「遗使」二字；乙十一行本同；孔本同；张校同；退斋校同。】〕诏镇国节度使康怀贞、感化节度使寇彦卿将兵攻宁以救之。怀贞等所向皆捷，克宁、衍二州，拔庆州南城，刺史李彦广出降。〔宁、庆、衍三州皆静难军巡属，岐地也。周显德五年废衍州为定平镇，隶汾州。九域志：熙宁五年以汾州定平县隶泾州，在州南六十里。〕游兵侵掠至泾州之境，刘知俊闻之，十二月，己丑，解灵州围，引兵还。帝急召贞等还，遣兵迎援于三原青谷；怀贞等还，至三水，〔三水，汉古县，唐属州。九域志：在州东北六十里。〕知俊遣兵据险邀之，〔薛史曰：知俊邀击怀贞等于州长城岭。〕左龙骧军使寿张王彦章力战，〔五代会要曰：开平元年改左、右亲随军将马军为左、右龙骧军。〕怀贞等乃得过。怀贞与裨将李德遇、许从实、王审权分道而行，皆与援兵不相值，至升平，〔唐天宝十二载分宜君置升平县，属坊州。〕刘知俊伏兵山口，怀贞大败，仅以身免，德遇等军皆没。岐王以知俊为彰义节度使，镇泾州。


     王彦章骁勇绝伦，〔骁，坚尧翻。〕每战用二铁枪，皆重百斤，一置鞍中，一在手，所向无前，时人谓之王铁枪。


     蜀蜀州刺史王宗弁称疾，罢归成都，杜门不出。〔王宗弁，鹿弁也，蜀主养以为子，赐姓名。〕蜀主疑其矜功怨望，加检校太保，固辞不受，谓人曰：「廉者足而不忧，贪者忧而不足。吾小人，致位至此足矣，岂可求进不已乎！」蜀主嘉其志而许之，赐与有加。〔宗弁之祈闲，以蜀主之雄猜也。〕


     刘守光围沧州久不下，〔刘守光自五月攻沧州。〕执刘守文至城下示之，犹固守。城中食尽，民食泥，军士食人，驴马相n鬃尾。〔n，徒滥翻。鬃，子红翻。〕吕兖选男女羸弱者，饲以曲S而烹之，〔羸，伦为翻。饲，祥吏翻。曲，丘六翻，酒母。S，眠见翻，麦粉。〕以给军食，谓之宰杀务。


     四年〔（庚午、九一）〕


     春，正月，乙未，刘延祚力尽出降。时刘继威尚幼，〔刘继威，守光之子也。〕守光使大将张万进、周知裕辅之镇沧州，〔为张万进杀刘继威张本。〕以延祚及其将佐归幽州，族吕兖而释孙鹤。


     兖子琦，年十五，门下客赵玉绐监刑者曰：「此吾弟也，勿妄杀。」监刑者信之，遂挈以逃。琦足痛不能行，玉负之，变姓名，乞食于路，仅而得免。琦感家门殄灭，力学自立，晋王闻其名，授代州判官。〔孙鹤终不免于诛，吕琦能自树立，天乎t人也！〕


     辛丑，以卢光稠为镇南留后。〔卢光稠以虔州附梁。镇南军置于洪州，时已为淮南所有。〕


     刘守光为其父仁恭请致仕，〔为，于伪翻。〕丙午，以仁恭为太师，致仕。守光寻使人潜杀其兄守文，归罪于杀者而诛之。


     二月，万全感自岐归广陵，〔前年淮南使万全感使晋及岐。〕岐王承制加弘农王兼中书令，嗣吴王，〔唐昭宗天复二年封杨行密吴王，今岐王承制加隆演嗣王。〕于是吴王赦其境内。


     高澧求救于吴，吴常州刺史李简等将兵应之，湖州将盛师友、沈行思闭城不内；澧帅麾下五千人奔吴。〔按唐昭宗干宁四年李彦徽奔淮南，钱H取湖州。天复二年徐许乱杭州，湖州刺史高彦遣子渭入援，唐昭宣帝天佑三年彦卒，子澧代立，至是而败。帅，读曰率。〕三月癸巳，吴越王H巡湖州，以钱镖为刺史。


     蜀太子宗懿骄暴，好陵暴〔【章：十二行本「暴」作「傲」；乙十一行本同；孔本同；张校同。】〕旧臣。〔好，呼到翻。〕内枢密使唐道袭，蜀主之嬖臣也，太子屡谑之于朝，〔嬖，匹计翻，又卑义翻。谑，迄却翻，戏也。〕由是有隙，互相诉于蜀主；蜀主恐其交恶，以道袭为山南西道节度使、同平章事。道袭荐宣徽北院使郑顼为内枢密使，顼受命之日，即欲按道袭昆弟盗用内库金帛。道袭惧，奏顼褊急，不可大任，〔褊，补辨翻。〕丙午，出顼为果州刺史，以宣徽南院使潘炕为内枢密使。〔为宗懿杀道袭张本。炕，口盎翻。〕


     夏州都指挥使高宗益作乱，杀节度使李彝昌。将吏共诛宗益，推彝昌族父蕃汉都指挥使李仁福为帅，〔考异曰：薛史，仁福本党项拓跋氏。唐末，拓跋思恭以破黄巢功赐姓，故仁福之族亦姓李。欧阳史云：「不知其于思谏为亲疏也。」按仁福诸子皆连「彝」字，则于彝昌必父行也。按李仁福子孙强盛，遂为宋朝西边之祸，所谓西夏也。〕癸丑，仁福以闻。夏，四月，甲子，以仁福为定难节度使。〔难，乃旦翻。〕


     丁卯，宋州节度使衡王友谅献瑞麦，一茎三穗，帝曰：「丰年为上瑞。今宋州大水，安用此为！」诏除本县令名，〔本县指产瑞麦之县。令，力正翻。〕遣使诘责友谅，〔诘，去吉翻。〕以兖海留后惠王友能代为宋州留后。〔欧阳史职方考：梁都大梁，徙宣武节度使于宋州。薛史：开平三年五月，升宋州为宣武军节镇，仍以亳、辉、颍为属郡。〕友谅、友能，皆全昱子也。〔广王全昱，帝兄也。〕


     帝以晋州刺史下邑华温琪拒晋兵有功，欲赏之，〔华，户化翻，姓也。〕会护国节度使冀王友谦上言晋、绛边河东，乞别建节镇，壬申，以晋、绛、沁三州为定昌军，以温琪为节度使。〔沁，七鸩翻。〕


     左金吾大将军寇彦卿入朝，至天津桥，有民不避道，投诸栏外而死。〔据欧史寇彦卿传，民姓梁名现。〕彦卿自首于帝。〔首，式又翻。〕帝以彦卿才干有功，久在左右，命以私财遗死者家以赎罪。〔遗，唯季翻。〕御史司宪崔沂〔唐高宗以御史大夫为大司宪，盖以御史执法之官，故名之。梁置御史司宪。既曰御史，复曰司宪，盖不考名官之义也。〕劾奏「彦卿杀人阙下，请论如法。」帝命彦卿分析。〔崔沂请依法论彦卿之罪，帝欲宽之，故使分析。分析者，使彦卿置对，分疏辩析梁现致死之由。劾，户概翻，又户得翻。〕彦卿对：「令从者举置栏外，〔从，才用翻。〕不意误死。」帝欲以过失论，沂奏：「在法，以势力使令为首，下手为从，不得归罪从者；不`而故殴伤人，〔殴，乌口翻。〕加伤罪一等，不得为过失。」辛巳，责授彦卿游击将军、左卫中郎将。彦卿扬言：「有得崔沂首者，赏钱万缗。」沂以白帝，帝使人谓彦卿：〔谓者，告语之也。〕「崔沂有毫发伤，我当族汝！」时功臣骄横，〔横，户孟翻。〕由是稍肃。沂，沆之弟也。〔崔沆见二百五十四卷唐僖宗广明元年。〕


     五月，吴徐温母周氏卒，将吏致祭，为偶人，高数尺，衣以罗锦，温曰：「此皆出民力，柰何施于此而焚之，宜解以衣贫者。」〔偶人起于古之刍灵，中世谓之俑，则机械发动其手足耳目，真有类于生人。孔子曰：「始作俑者，其无后乎！」正谓此也。高，居号翻。衣，于既翻。〕未几，起复为内外马步军都军使，领润州观察使。〔几，居岂翻。起复之制，通古今疑之。礼记：子夏问曰：「三年之丧卒哭，金革之事无避也者，礼与，其非礼与t」孔子曰：「吾闻诸老担何粽呗彻伯禽有为为之也。今以三年之丧从其利者，吾弗知也。」注云：伯禽封于鲁，有徐戎作难，卒哭而征之，急王事也。自汉以后，不许二千石以上行三年丧，魏、晋听行三年丧，而大臣率有以夺情起复者，习俗闻见以为当然，莫之非也。呜呼！此岂非孔子所谓「以三年之丧从其利者」乎！若王莽之志不在丧，徐温之起复，所谓「从其利者」又难言也。〕


     岐王屡求货于蜀，蜀主皆与之。又求巴、剑二州，蜀主曰：「吾奉茂贞，勤亦至矣；若与之地，是弃民也，宁多与之货。」乃复以丝、茶、布、帛七万遗之。〔复，扶又翻。遗，唯季翻。〕


     己亥，以刘继威为义昌节度使。〔刘守光之请也。〕


     癸丑，天雄节度使兼中书令邺贞庄王罗绍威卒。〔自开平以后国主皆书殂，其后书卒。〕诏以其子周翰为天雄留后。


     匡国节度使长乐忠敬王冯行袭疾笃，〔二年，改许州忠武军为匡国军见上卷。乐，音洛。〕表请代者。许州牙兵二千，皆秦宗权余党，帝深以为忧。六月，庚戍，命崇政院直学士李E驰往视行袭病，〔崇政院直学士，即宋朝枢密直学士之职。五代会要：开平二年十一月置崇政院直学士二员，选有政术文学者为之；后又改为直崇政院。李E即谏成I造大船者，I败，归赵匡凝；匡凝败，归梁。E，徒鼎翻。〕曰：「善谕朕意，勿使乱我近镇。」E至许州，谓将吏曰：「天子握百万兵，去此数舍；〔三十里为一舍。九域志：许州至洛阳三百一十五里。〕冯公忠纯，勿使上有所疑。汝曹赤心奉国，何忧不富贵！」由是众莫敢异议。行袭欲使人代受诏，E曰：「东首加朝服，礼也。」〔论语曰：疾，君视之，东首，加朝服拖绅。受诏如见君，天威不违颜咫尺之意。守，式又翻。朝，直遥翻。〕乃即卧内宣诏，谓行袭曰：「公善自辅养，勿视事，此子孙之福也。」行袭泣谢，遂解两使印授E，〔两使印，节度使、观察使印。使，疏吏翻。〕使代掌军府。帝闻之曰：「予固知E能办事，冯族亦不亡矣。」庚辰，行袭卒。甲申，以李E权知匡国留后，悉以行袭兵分隶诸校，冒冯姓者皆还宗。〔冒冯姓者，皆行袭之养子也，使之归宗，所以消散其党。校，户教翻。〕


     楚王殷求为天策上将，诏加天策上将军。殷始开天策府，以弟z为左相，存为右相。〔z，藏宗翻。〕殷遣将侵荆南，军于油口；〔油口在江陵府公安县。〕高季昌击破之，斩首五千级，逐北至白田而还。〔还，从宣翻，又如字。〕


     吴水军指挥使敖骈围吉州刺史彭\弟{于赤石，〔{，古咸翻。即吉州之赤石洞，彭氏巢穴也。〕楚兵救{，虏骈以归。


     秋，七月，〔【章：十二行本「月」下有「戊子朔」三字，乙十一行本同；孔本同。】〕蜀门下侍郎兼吏部尚书、同平章事韦庄卒。


     吴越王H表「宦者周延诰等二十五人，唐末避祸至此，非刘、韩之党，乞原之。」〔刘、韩，谓刘季述、韩全诲也。〕上曰：「此属吾知其无罪，但今革弊之初，不欲置之禁掖，可且留于彼，谕以此意。」


     岐王与、泾二帅〔帅，李继徽；泾帅，刘知俊。帅，所类翻。〕各遣使告晋，请合兵攻定难节度使李仁福；〔难，乃旦翻。〕晋王遣振武节度使周德威将兵会之，合五万众围夏州，仁福婴城拒守。〔夏，户雅翻。〕


     八月，以刘守光兼义昌节度使。〔考异曰：实录，是岁五月以义昌留后刘继威为义昌节度使，八月又云以守光兼义昌节度使，不言置继威于何处，或者复为留后。不然，守光兼幽、沧节度使，继威但为沧州节度使，皆不可知。今两存之。余谓先是以刘守光子继威为义昌节度使，继威童I，故复命守光兼领之，盖亦守光之志也。〕


     镇、定自帝践祚以来〔「祚」，当作「阼」。〔【章：十二行本正作「阼」；孔本同。】〕虽不输常赋，而贡献甚勤。会赵王F母何氏卒，庚申，遣使吊之，且授起复官。时邻道吊客皆在馆，使者见晋使，归，言于帝曰：「F潜与晋通，镇、定势强，恐终难制。」帝深然之。〔为遣兵图镇、定，二镇附晋张本。〕


     壬戍，李仁福来告急。甲子，以河南尹兼中书令张全义〔【章：十二行本作「宗]」；乙十一行本同；孔本同；张校同；退斋校同。】〕为西京留守。帝恐晋兵袭西京，〔晋兵自潞州下怀、孟，则西京震动矣。〕以宣化留后李思安为东北面行营都指挥使，〔据欧史职方考，梁以邓州为宣化军。〕将兵万人屯河阳。〔所以卫洛阳也。〕丙寅，帝发洛阳；己巳，至陕。〔陕，式冉翻。〕辛未，以镇国节度使杨师厚为西路行营招讨使，会感化节度使康怀贞将兵三万屯三原。〔唐末以徐州数经叛乱，废武宁军，寻复以为感化军。欧史职方考，徐州直注武宁军，华州注感化军，盖梁改华州镇国军为感化军也。一曰，感化军，陕州。梁初改同州为忠武军，盖刘知俊之叛，又改同州为镇国军。〕帝忧晋兵出泽州逼怀州，既而闻其在绥、银碛中，〔晋兵趋夏州，率自麟、府济河，西至夏州。按九域志，麟州西至夏州三百五十里，西南至银州一百八十里。绥州西至夏州四百里。所谓碛中，皆旱海及无定河川地。碛，七迹翻。〕曰：「无足虑也。」甲申，遣夹马指挥使李遇、刘绾自~、延趋银、夏，邀其归路。〔梁置左、右坚锐夹马突将。趋，七喻翻。〕


     吴越王H筑捍海石塘，〔今杭州城外濒浙江皆有石塘，上起六和塔，下抵艮山门下，皆钱氏所筑。〕广杭州城，大修台馆。由钱唐富庶盛于东南。


     九月，己丑，上发陕；甲午，至洛阳，疾复作。〔复，扶又翻。〕


     李遇等至夏州，岐、晋兵皆解去。


     冬，十月，遣镇国节度使杨师厚、相州刺史李思安将兵屯泽州以图上党。


     吴越王H之巡湖州也，留沈行思为巡检使，与盛师友俱归。行思谓同列陈z曰：「王若以师友为刺史，何以处我t」〔是年三月H巡湖州。处，昌吕翻。〕时z已得H密旨遣行思诣府，〔诣镇海军府。〕乃绐之曰：「何不自诣王所论之！」行思从之。既至数日，z送其家亦至，行思恨z卖己。H自衣锦军归，〔钱H生于临安石镜镇，里中有大木，H幼与群戏木下，H坐大石指挥群儿为队伍，号令有法，群儿惮之。及贵，唐昭宗改H所居乡为广义乡，里为勋贵里，所居营曰衣锦营，石镜山为衣锦山。H每游衣锦军宴故老，山林皆覆以锦，号其幼所常戏大木曰「衣锦将军」，作歌曰：「三郎还乡兮衣锦衣，父老远来相追随，斗牛无孛人无欺，吴越一王驷马归。」绐，徒亥翻。衣，于既翻。〕将吏迎谒，行思取锻槌击z，杀之，〔锻，都玩翻，小冶也。槌，传追翻。〕因诣H，与师友论功，〔论逐高澧之功。〕夺左右槊，欲刺师友，〔槊，色角翻。刺，七亦翻。〕众执之。H斩行思，以师友为婺州刺史。


     十一月，己丑，以宁国节度使、同平章事王景仁充北面行营都指挥招讨使，潞州副招讨使韩透敝，〔停渠京翻。〕以李思安为先锋将，趣上党。〔趣，七喻翻。〕寻遣景仁等屯魏州，〔意在图镇、定，不在上党也。〕杨师厚还陕。


     蜀主更太子宗懿名曰元坦。〔更，工衡翻。〕庚戍，立假子宗裕为通王，宗范为夔王，宗为昌王，〔，火外翻。〕宗寿为嘉王，宗翰为集王；立其子宗仁为普王，宗辂为雅王，宗纪为褒王，宗智为荣王，宗泽为兴王，宗鼎为彭王，宗杰为信王，宗衍为郑王。


     初，唐末宦官典兵者多养军中壮士为子以自强，〔如田令孜、杨复恭之类。〕由是诸将亦效之。而蜀主尤多，惟宗懿等九人及宗特、宗平真其子；宗裕、宗、宗寿皆其族人；宗翰姓孟，蜀主之姊子；宗范姓张，其母周氏为蜀主妾；自余假子百二十人皆功臣，虽冒姓连名而不禁婚姻。〔史言假父假子皆以利合，非人伦之正。〕


     上疾小愈，辛亥，校猎于伊、洛之间。〔伊、洛二水之间也。〕


     上疑赵王F贰于晋，〔先有疑心，因晋使在馆，愈疑之。〕且欲因邺王绍威卒除移镇、定。会燕王守光发兵屯涞水，欲侵定州，上遣供奉官杜廷隐、丁延徽监魏博兵三千分屯深、冀，〔唐末置东头供奉官、西头供奉官，后皆为西班寄禄。〕声言恐燕兵南寇，助赵守御；又云分兵就食。赵将石公立戍深州，白赵王F，请拒之。F遽命开门，移公立于外以避之。公立出门〔出深州城门。〕指城而泣曰：「朱氏灭唐社稷，三尺童子知其为人。而我王犹恃姻好，以长者期之，〔F子昭祚娶梁女，见二百六十二卷唐昭宗光化三年。好，呼到翻。长，知两翻。〕此所谓开门揖盗者也。惜乎，此城之人今为虏矣！」


     梁人有亡奔真定，以其谋告F者，F大惧，又不敢先自绝；但遣使诣洛阳，诉称「燕兵已还，与定州讲和如故，〔定州，谓义武节度使王处直也。〕深、冀民见魏博兵入，奔走惊骇，乞召兵还。」上遣使诣真定慰谕之。未几，廷隐等闭门尽杀赵戍兵，乘城拒守。〔几，居岂翻。〕F始命石公立攻之，不克，乃遣使求援于燕、晋。


     F使者至晋阳，义武节度使王处直使者亦至，欲共推晋王为盟主，合兵攻梁。晋王会将佐谋之，皆曰：「F久臣朱温，〔唐昭宗光化三年，王F服于朱全忠，及其受禅，遂臣事之。〕岁输重赂，〔输，舂遇翻。〕结以婚姻，其交深矣；此必诈也，宜徐观之。」王曰：「彼亦择利害而为之耳。王氏在唐世犹或臣或叛，〔谓王武俊、承宗及王庭凑也。〕况肯终为朱氏之臣乎t彼朱温之女何如寿安公主！〔王F曾祖元逵尚唐绛王悟女寿安公主。〕今救死不赡，何顾婚姻！我若疑而不救，正堕朱氏计中。宜趣发兵赴之，〔趣，读曰促。〕晋、赵z力，破梁必矣。」乃发兵，遣周德威将之，出井陉，屯赵州。〔史言晋王识虚实，见兵势。陉，音刑。〕


     F使者至幽州，燕王守光方猎，幕僚孙鹤驰诣野谓守光曰：「赵人来乞师，此天欲成王之功业也。」守光曰：「何故t」对曰：「此常患其与朱温胶固。〔比，毗至翻，近也。〕温之志非尽吞河朔不已，今彼自为雠敌，王若与之并力破梁，则镇、定皆敛炮而朝燕矣。〔镇，王F；定，王处直。朝，直遥翻。〕王不出师，但恐晋人先我矣。」守光曰：「王F数负约，〔先，悉荐翻。数，所角翻。〕今使之与梁自相弊，吾可以坐承其利，〔自战国以来，卞庄刺虎，鹬蚌相持，犬兔俱毙，皆此说也。苟不能审势见机，则此说误人多矣。〕又何救焉！」〔【章：十二行本「焉」下有「赵使者交错于路，守光竟不为出兵」十四字；乙十一行本同；孔本同；张校同；退斋校同。】〕自是镇、定复称唐天佑年号，复以武顺为成德军。〔镇、定臣梁，称开平年号，避梁庙讳改成成德军为武顺军；今既与梁猜阻，故年号、军号皆复唐之旧。〕


     司天言：「来月太阴亏，不利宿兵于外。」上召王景仁等还洛阳。十二月，己未，上闻赵与晋合，晋兵已屯赵州，乃命王景仁等将兵击之。庚申，景仁等自河阳渡河，会罗周翰兵，合四万，军于邢、场


     虔州刺史卢光稠疾病，欲以位授谭全播，〔疾革曰病。谭全播与卢光稠同起兵者也。〕全播不受。光稠卒，其子韶州刺史延昌来奔丧，全播立而事之。吴遣使拜延昌虔州刺史，延昌受之，亦因楚王殷密通表于梁，曰：「我受淮南官，以缓其谋耳，必为朝廷经略江西。」〔为，于伪翻。卢延昌此言，欲得镇南旌节耳。〕丙寅，以延昌为镇南留后。延昌表其将廖爽为韶州刺史，〔廖，力救翻，今读如料。姓苑云：周王子伯廖之后。后汉有廖湛。〕爽，赣人也。〔赣，音绀。〕吴淮南节度判官严可求请置制置使于新淦县，〔新淦，汉古县，唐属吉州。九域志：在虔州北六百里。宋白曰：县南有子淦山，因名。淦，音绀，又音甘。〕遣兵戍之，以图虔州。每更代，辄潜益其兵，虔人不之觉也。〔更，工衡翻。为淮南并虔州张本。〕


     庚午，蜀主以御史中丞周庠、户部侍郎判度支庾传素并为中书侍郎、同平章事。


     太常卿李燕等刊定梁律令格式，癸酉，行之。〔按五代会要，新删定令三十卷，式二十卷，格一十卷，律并目录一十三卷，律疏三十卷，共一百三卷，目为大梁新定格式律令，颁下施行。〕


     丁丑，王景仁等进军柏乡。


     辛巳，蜀大赦，改明年元曰永平。


     赵王F复告急于晋，〔复，扶又翻。王景仁等之军侵逼，故复告急。〕晋王以蕃汉副总管李存审守晋阳，自将兵自赞皇东下，〔赞皇县以山得名。宋白曰：赞皇本汉z县地，隋开皇六年置赞皇县，县南有赞皇山，因名。按九域志，宋废赞皇县为镇，属高邑县。高邑县在赵州西南四十二里。〕王处直遣将将兵以〔【章：十二行本「以」上有「五千」二字；乙十一行本同；孔本同；张校同。】〕从。〔从，才用翻。〕辛巳，晋王至赵州，与周德威合，获梁刍荛者二百人，〔刈草曰刍，采薪曰荛。荛，如招翻。〕问之曰：「初发洛阳，梁主有何号令t」对曰：「梁主戒上将云：『镇州反复，终为子孙之患。今悉以精兵付汝，镇州虽以铁为城，必为我取之。』」〔必为，于伪翻。〕晋王命送于赵。〔使赵人闻此言，以坚其附晋之心。〕


     壬午，晋王进军，距柏乡三十里，遣周德威等以胡骑迫梁营挑战，〔挑，徒了翻。〕梁兵不出。癸未，复进，距柏乡五里，营于野河之北，又遣胡骑迫梁营驰射，且诟之。〔复，扶又翻。诟，古候翻，又许候翻。〕梁将韩偷冉步骑三万，分三道追之，铠俳员荤甄玻镂金银，光彩炫耀，〔被，皮义翻。缯，慈陵翻。镂，郎豆翻。炫，荧绢翻。〕晋人望之夺气。周德威谓李存璋曰：「梁人志不在战，徒欲曜兵耳。不挫其锐，则吾军不振。」乃徇于军曰：「彼皆汴州天武军，〔五代会要曰：开平元年四月，改左、右长直为左、右龙虎军，左、右内衙为左、右羽林军，左、右坚锐夹马突将为左、右神武军，左、右亲随军将马军为左、右龙骧军。其年九月，置左、右天兴，左、右广胜军，仍以亲王为军使。二年十月，置左、右神捷军。十二月，改左、右天武为左、右龙虎军，左、右龙虎为左、右天武军，左、右天威为左、右羽林军，左、右羽林为左、右天威军，左、右英武为左、右神武军，左、右神武为左、右英武军。前朝置神虎等六军，谓之卫士，至是以天武、天威、英武等六军易其军号，而任勋旧焉。〕屠酤佣贩之徒耳，衣铠虽鲜，十不能当汝一。擒获一夫，足以自富，此乃奇货，不可失也。」德威自引千余精骑击其两端，〔陈有厚薄，中军坚厚，不可冲击；击其两端，以其薄也。〕左右驰突，出入数四，俘获百余人，且战且却，距野河而止；梁兵亦退。


     德威言于晋王曰：「贼势甚盛，宜按兵以待其衰。」王曰：「吾孤军远来，救人之急，三镇乌合，利于速战，〔镇、定、河东，是为三镇。言三镇之兵合而为一，当乘初至之锐以破敌；旷日持久，情见势屈，敌人闻之，其心必离。〕公乃欲按兵持重，何也t」德威曰：「镇、定之兵，长于守城，短于野战。且吾所恃者骑兵，利于平原广野，可以驰突。今压贼垒门，骑无所展其足；且众寡不敌，使彼知吾虚实，则事危矣。」王不悦，退卧帐中，诸将莫敢言。德威往见张承业曰：「大王骤胜而轻敌，〔谓夹寨之胜也。〕不量力而务速战。〔量，音良。〕今去贼咫尺，所限者一水耳，〔谓野河之水也。〕彼若造桥以薄我，我众立尽矣。不若退军高邑，〔高邑，汉z县，光武更名高邑，唐属赵州。九域志：在州西南四十二里，在柏乡北三十余里。〕诱贼离营，〔诱，音酉。离，力智翻。〕彼出则归，彼归则出，别以轻骑掠其馈饷，不过u月，破之必矣。」承业入，褰帐抚王曰：〔褰，起虔翻。〕「此岂王安寝时耶！周德威老将知兵，其言不可忽也。」王蹶然兴曰：「予方思之。」时梁兵闭垒不出，有降者，诘之，〔降，户江翻。诘，去吉翻。〕曰：「景仁方多造浮桥。」王谓德威曰：「果如公言。」是日，拔营，退保高邑。


     辰州蛮酋宋邺，溆州蛮酋潘金盛，恃其所居深险，数扰楚边。至是，邺寇湘乡，〔酋，慈由翻。溆，音叙。数，所角翻。宋白曰：秦置黔中郡于今沅陵县西二十里，汉改黔中郡为武陵郡。建武二十五年，宗均受群蛮降，置辰阳县；隋为辰州，因辰溪为名。唐贞观八年，分辰州龙标县置巫州，天授三年改沅州，大历五年改溆州。唐武德四年分衡山置湘乡县，属潭州。九域志，在州西南一百五十五里。楚书作「潘全盛」。〕金盛寇武冈。〔宋白曰：晋武帝分都梁立武冈县，今冈东五十里有汉都梁故城是也。后汉武陵蛮为汉所伐，来保此冈，故谓之武冈。郡国志云：武冈接武陵，因以得名。〕楚王殷遣昭州刺史吕师周将衡山兵五千讨之。〔考异曰：湖湘故事：「吕师周斩潘金晟于武冈，其年十月十一日，辰州宋邺、叙州昌师益一时归投马氏。」今从十国纪年。〕


     宁远节度使庞巨昭、高州防御使刘昌鲁，皆唐官也。黄巢之寇岭南也，巨昭为容管观察使，昌鲁为高州刺史，帅群蛮据险以拒之，〔帅，读曰率。〕巢众不敢入境。唐嘉其功，置宁远军于容州，以巨昭为节度使，〔按通鉴，唐昭宗干宁四年置宁远军于容州，以李克用大将盖寓领节度使。考之新书方镇表，容州置节镇亦在是年。庞巨昭建节当在是年之后。〕以昌鲁为高州防御使。及刘隐据岭南，二州不从；隐遣弟岩攻高州，昌鲁大破之，又攻容州，亦不克。昌鲁自度终非隐敌，〔度，徒洛翻。〕是岁，致书请自归于楚，楚王殷大喜，遣横州刺史姚彦章将兵迎之。彦章至容州，裨将莫彦昭说巨昭曰：「湖南兵远来疲乏，宜撤储溃〔说，式芮翻。撤，直列翻。溃直里翻。〕弃城，潜于山谷以待之。彼必入城，我以全军掩之，彼外无继援，可擒也。」巨昭曰：「马氏方兴，今虽胜之，后将何如！不若具牛酒迎之。」彦昭不从，巨昭杀之，举州迎降。〔考异曰：湖湘故事：「庞巨曦本唐末邕、容等州防御使，闻马氏令公以征南步军指挥使李琼知桂州军事，领兵士收服岭外昭、梧、象、柳、宜、蒙、贺、桂等州，巨曦闻此雄势，谓诸首领曰：『李琼有破竹之势，若马驱兵马，此来侵吞吾境，其将柰何t』时容南指挥使莫彦昭对曰：『李琼兵马，其势已雄，必然轻敌。今欲烧毁城内军储，且各入山峒，抛州城与李琼。候u入州，却依前出诸山峒兵士复攻之，坚守旬月之间，城内必无军粮，外无救应，方可制造攻具再攻击之，必取胜也。』庞巨曦曰：『吾每至中宵，独占气象，马氏合当五十余年兴霸湖外。苟五十余年对垒，安知孰非，是以忧疑不暇。』遂至深夜斩莫彦昭于其私第，明日以其故密走事宜于湖南。」又曰：「天复末，甲子十有二月，容南庞巨曦深虑广南刘岩不道，加害于己，遂差小吏间路密驰书款归于马氏。是时湖南遣澧州刺史姚彦章领马步军八千径往容南，巨曦遂帅万余众归于马氏。」又曰：「高州防御使刘昌鲁以广南先主刘岩欲并吞岭外，数召昌鲁，欲籍没其家族。昌鲁知之，乃刺血写书投马氏，具述悬急。湖南遂遣捉生指挥使张可球部辖兵马于界首应接，一行三千余口归于马氏。」今从十国纪年。〕彦章进至高州，〔九域志：容州东南至高州二百八十二里。〕以兵援送巨昭、昌鲁之族及士卒千余人归长沙。楚王殷以彦章知容州事，〔为姚彦章不能守容州张本。〕以昌鲁为永顺节度副使。〔马殷并朗州，奏改武贞军为永顺军。〕昌鲁，邺人也。


     干化元年〔（辛未、九一一）按欧史，是年五月甲申朔，大赦，改元。〕


     春，正月，丙戍朔，日有食之。〔考异曰：李昊蜀书：「丁亥朔日食。」今从实录等诸书。〕


     柏乡比不储刍，〔比，毗至翻，近也。言近时赵人不储刍于柏乡，盖亦虞梁兵之至以资敌也。〕梁兵刈刍自给，晋人日以游军抄之，〔抄，楚交翻。〕梁兵不出。周德威使胡骑环营驰射而诟之，〔环，音宦。诟，古候翻。〕梁兵疑有伏，愈不敢出，v屋茅坐席以饲马，〔v，寸卧翻。饲，祥吏翻。〕马多死。丁亥，周德威与别将史建瑭、李嗣源将精骑三千压梁垒门而诟之，王景仁、韩团，悉众而出。德威等转战〔【章：十二行本「战」下有「而北」二字；乙十一行本同；孔本同；张校同。】〕至高邑南；李存璋以步兵陈于野河之上，〔陈，读曰阵；下同。〕梁军横亘数里，竞前夺桥，镇、定步兵御之，势不能支。晋王谓匡卫都指挥使李建及曰：「贼过桥则不可复制矣。」建及选卒二百，援j大噪，〔复，扶又翻。援，于元翻。〕力战却之。建及，许州人，姓王，李罕之之假子也。〔薛史：李建及本姓王，少事李罕之。光启中，罕之选部下骁勇百人以献李克用，建及在籍中，后以功赐姓名。〕晋王登高丘以望曰：「梁兵争进而嚣，〔嚣，虚骄翻，又牛刀翻。〕我兵整而静，我必胜。」战自巳至午，胜负未决。晋王谓周德威曰：「两军已合，势不可离，我之兴亡，在此一举。我为公先登，公可继之。」德威叩马而谏曰：「观梁兵之势，可以劳逸制之，未易以力胜也。〔为，于伪翻。易，以豉翻。〕彼去营三十余里，虽挟糗粮，亦不暇食，日i之后，饥渴内迫，矢刃外交，〔糗，去久翻。i，徒结翻。日昃也。〕士卒劳倦，必有退志。当是时，我以精骑乘之，必大捷。于今未可也。」王乃止。〔梁、晋争天下，周德威以勇闻，是难能也；然观其制胜，以计不以勇，是又难能矣。〕


     时魏、滑之兵陈于东，宋、汴之兵陈于西。至晡，梁军未食，士无`志，景仁等引兵稍却，周德威疾呼曰：〔呼，火故翻。〕「梁兵走矣！」晋兵大噪争进，魏、滑兵先退，李嗣源帅众噪于西陈之前曰：「东陈已走，尔何久留！」梁兵互相惊怖，遂大溃。〔置阵延亘，东西不相知，为敌所噪，故惊怖而溃。帅，读曰率。怖，普布翻。〕李存璋引步兵乘之，呼曰：「梁人亦吾人也，父兄子弟饷军者勿杀。」于是战士悉解甲投兵而弃之，嚣声动天地。赵人以深、冀之憾，不顾剽掠，〔憾梁遣杜廷隐等杀深、冀戍兵也。剽，匹妙翻。〕但奋白刃追之，梁之龙骧、神捷精兵殆尽，〔薛史本纪：开成二年，以尹皓部下五百人为神捷军。〕自野河至柏乡，僵尸蔽地。〔僵，居良翻。〕王景仁、韩汀⒗钏及惨允十骑走。〔王景仁尝以劳逸制梁兵，而不知又为周德威以劳逸制之也。〕晋兵夜至柏乡，梁兵已去，弃粮食、资财、器械不可胜计。〔胜，音升。〕凡斩首二万级。李嗣源等追奔至邢州，〔九域志：自柏乡西南至邢州一百五十余里。〕河朔大震。保义节度使王檀严备，然后开城纳败卒，给以资粮，散遣归本道。晋王收兵屯赵州。


     杜廷隐等闻梁兵败，弃深、冀而去，悉驱二州丁壮为奴婢，老弱者坑之，城中存者坏垣而已。


     癸巳，复以杨师厚为北面都招讨使，将兵屯河阳，收集散兵，旬余，得万人。己亥，晋王遣周德威、史建瑭将三千骑趣澶、魏，〔趣，七喻翻。澶、魏，二州名。澶，市连翻。〕张承业、李存璋以步兵攻邢州，自以大军继之，移檄河北州县，谕以利害。帝遣别将徐仁溥将兵千人，自西山夜入邢州，〔西山即太行连延至上党诸山。〕助王檀城守。己酉，罢王景仁招讨使，落平章事。〔以其败也。〕


     蜀主之女普慈公主嫁岐王从子秦州节度使继崇，〔蜀主以萧梁郡名封其女。宋白曰：梁武帝置普慈郡于普州安岳县。从，才用翻。〕公主遣宦者宋光嗣以绢书遗蜀主，〔遗，唯季翻。〕语继崇骄矜嗜酒，求归成都，蜀主召公主归宁。〔已嫁之女，父母在则有时而归宁。宁，安也。〕辛亥，公主至成都，蜀主留之，以宋光嗣为合门南院使。岐王怒，始与蜀绝。〔为蜀伐岐张本。〕光嗣，福州人也。


     吕师周〔【章：十二行本「周」下有「引兵」二字；乙十一行本同；孔本同；张校同。】〕攀藤缘崖入飞山洞袭潘金盛，擒送武冈，斩之。〔【章：十二行本「之」下有「移兵击宋邺」五字；乙十一行本同；孔本同；张校同；退斋校同。飞山在今靖州北十五里，比诸山为最高峻，四面绝壁千仞，环山有壕堑。其遗趾尚存。〕


     二月，己未，晋王至魏州，攻之，不克。上以罗周翰年少，且忌其旧将佐，〔谓罗绍威之元从将佐也。少，诗照翻。〕庚申，以户部尚书李振为天雄节度副使，命杜廷隐将兵千人卫之，〔先是，帝以罗绍威之请，抚案动容，至此心术露矣。〕自杨刘济河，间道夜入魏州，助周翰城守。〔间，古苋翻。守，手又翻。〕癸亥，晋王观河于黎阳，梁兵万余将渡河，闻晋王至，皆弃舟而去。〔史言梁兵惧晋王之甚。〕


     帝召蔡州刺史张慎思至洛阳，久未除代。蔡州右指挥使刘行琮作乱，纵兵焚掠，将奔淮南；顺化指挥使王存俨诛行琮，抚遏其众，自领州事，以众情驰奏。时东京留守博王友文不先请，遽发兵讨之，兵至鄢陵，〔九域志：鄢陵县在大梁东南一百六十里。〕帝曰：「存俨方惧，若临之以兵，则飞去矣。」驰使召还。甲子，授存俨权知蔡州事。


     乙丑，周德威自临清攻贝州，拔夏津、高唐；〔夏津本古g县，唐天宝元年更名夏律，属贝州。九域志：在魏州东北二百五十里。〕攻博州，拔东武、朝城。〔汉东郡东武阳县，后魏曰武阳，唐开元七年更名朝城，属魏州。故朝城县管内犹有地名东武。九域志：朝城在魏州东南八十里。〕攻澶州，刺史张可弃城走，帝斩之。德威进攻黎阳，拔临河、淇门；逼卫州，掠新乡、共城。〔隋分汲、获嘉二县地，于古新乐城置新乡县。共城，汉共县地，唐志属卫州。九域志：共城在州西北五十五里。共，音恭。〕庚午，帝亲帅军屯白司马阪以备之。〔史言晋兵乘胜声势之盛。梁祖选富家子有材力者置帐下，号厅子都。薛居正曰：太祖置厅子都，最为亲军。白司马阪在洛阳城北。帅，读曰率。〕


     卢龙、义昌节度使兼中书令燕王守光既克沧州，〔去年正月克沧州。〕自谓得天助，淫虐滋甚。每刑人，必置诸铁笼，以火逼之；又为铁刷刷人面。闻梁兵败于柏乡，使人谓赵王F及王处直曰：「闻二镇与晋王破梁兵，举军南下，仆亦有精骑三万，欲自将之为诸公启行。〔诗：元戎十乘，以先启行。注云：启突敌阵之前行。行，户刚翻。〕然四镇连兵，必有盟主，仆若至彼，何以处之t」〔四镇谓并、幽、镇、定。处，昌吕翻。〕F患之，遣使告于晋王，晋王笑曰：「赵人告急，守光不能出一卒以救之；及吾成功，乃复欲以兵威离间二镇，〔复，扶又翻。间，古苋翻。〕愚莫甚焉！」诸将曰：「云、代与燕接境，彼若扰我城戍，动摇人情，吾千里出征，缓急难应，此亦腹心之患也。不若先取守光，然后可以专意南讨。」王曰：「善！」〔为晋攻燕灭之张本。〕会杨师厚自磁、相引兵救邢、魏，壬申，晋解围去；师厚追之，逾漳水而还，邢州围亦解。〔先解魏州围，又解邢州围。磁，祥之翻。相，息亮翻。还，音旋，又如字。〕师厚留屯魏州。


     赵王F自来谒晋王于赵州，〔九域志：镇州南至赵州九十五里。〕大犒将士，〔犒，苦到翻。〕自是遣其养子德明将三十七都常从晋王征讨。德明本姓张，名文礼，燕人也。〔张文礼后遂杀王F而乱镇州。〕


     壬午，晋王发赵州，归晋阳，留周德威等将三千人戍赵州。






