卷第一百二十【宋纪二】起阏逢困敦（甲子），尽强圉单阏（丁卯），凡四年。

     太祖文皇帝上之上〔讳义隆，小字车儿，武帝第三子也。〕

     元嘉元年〔（甲子、四二四）是年八月始改元。〕

     春，正月，〔考异曰：宋本纪：「正月癸巳朔，日有食之。」宋纪「二月己巳」，宋略「二月癸巳」，李延寿南史「二月己卯朔」，皆误也。按长历，是年正月丁巳、二月丁亥朔，后魏书纪、志，是年无日食，今从之。〕魏改元始光。

     丙寅，魏安定殇王弥卒。

     营阳王居丧无礼，好与左右狎昵，〔好，呼到翻；下情好同。〕游戏无度。特进致仕范泰上封事曰：「伏闻陛下时在后园，颇习武备，鼓鞞在宫，声闻于外。〔鞞，与鼙同，音骈迷翻。闻，音问。〕黩武掖之内，諠哗省闼之间，非徒不足以威四夷，祗生远近之怪。陛下践阼，委政宰臣，实同高宗谅闇之美；〔闇，读如阴。〕而更亲狎小人，惧非社稷至计，经世之道也。」不听。泰，宁之子也。〔范宁，汪之子，以儒学为孝武帝所亲。〕

     南豫州刺史庐陵王义真，警悟爱文义，而性轻易，〔易，以豉翻。〕与太子左卫率谢灵运、员外常侍颜延之、〔曹魏之末，置员外散骑常侍。率，所律翻。〕慧琳道人情好款密。尝云：「得志之日，以灵运、延之为宰相，慧琳为西豫州都督。」〔西豫州即豫州也。宋南豫州治历阳，豫州治寿阳，寿阳在历阳西，故亦谓豫州为西豫州。〕灵运，玄之孙也，〔灵运，玄子瑍之子也。〕性褊傲，不遵法度；〔褊，方缅翻。〕朝廷但以文义处之，〔处，昌吕翻。〕不以为有实用。灵运自谓才能宜参权要，常怀愤邑。延之，含之曾孙也，〔颜含见九十六卷晋成帝咸康四年。〕嗜酒放纵。

     徐羡之等恶义真与灵运等游，义真故吏范晏从容戒之，义真曰：「灵运空疏，延之隘薄，魏文帝所谓『古今文人类不护细行』者也；〔恶，乌路翻。从，千容翻。行，下孟翻。〕但性情所得，未能忘言于悟赏耳。」〔悟，开觉也。赏，褒嘉也。〕于是羡之等以为灵运、延之构扇异同，非毁执政，出灵运为永嘉太守，延之为始安太守。〔守，式又翻。〕

     义真至历阳，多所求索，执政每裁量不尽与；〔裁，剸节也。量，概度也。索，山客翻。量，音良。〕义真深怨之，数有不平之言，〔数，所角翻。〕又表求还都，咨议参军庐江何尚之屡谏，不听。时羡之等已密谋废帝，而次立者应在义真；乃因义真与帝有隙，先奏列其罪恶，废为庶人，徙新安郡。前吉阳令堂邑张约之上疏曰：〔吉阳县属庐陵郡。今吉州有吉水县，盖吴立县于吉水之阳，因以为名也。〕「庐陵王少蒙先皇优慈之遇，长受陛下睦爱之恩，故在心必言，所怀必亮，〔亮，信也，明也，导也。言义真凡有所怀，自信以为是，必明而导之，无所回避也。少，诗照翻。长，知两翻。〕容犯臣子之道，致招骄恣之愆。〔言容有犯臣道之事，以致招骄恣之罪。〕至于天姿夙成，实有卓然之美，宜在容养，录善掩瑕，训尽义方，进退以渐。今猥加剥辱，幽徙远郡，〔剥辱，谓褫爵为庶人。〕上伤陛下常棣之笃，下令远近恇然失图。〔恇，去王翻。〕臣伏思大宋开基造次，〔造，七到翻。〕根条未繁，宜广树藩戚，敦睦以道。人谁无过，贵能自新；以武皇之爱子，陛下之懿弟，岂可以其一眚，长致沦弃哉！」书奏，以约之为梁州府参军，寻杀之。

     夏，四月，甲辰，魏主东巡大宁。

     秦王炽盘遣镇南将军吉毗等帅步骑一万南伐白苟、车孚、崔提、旁为四国，皆降之。〔白狗国至唐犹存，盖生羌也；其地与东会州接。车孚、崔提、旁为无所考。帅，读曰率。骑，奇寄翻。降，户江翻。〕

     徐羡之等以南兖州刺史檀道济〔沈约曰：中原乱，北州流民多南渡。晋成帝立南兖州，寄治京口；文帝始割江、淮间为境，治广陵。〕先朝旧将，威服殿省，且有兵众，乃召道济及江州刺史王弘入朝；〔将，即亮翻。朝，直遥翻。〕五月，皆至建康，以废立之谋告之。

     甲申，谢晦以领军府屋败，悉令家人出外，聚将士府内，又使中书舍人邢安泰、潘盛为内应。夜，邀檀道济同宿，晦悚动不得眠，道济就便熟，晦以此服之。〔服其处大事而不变其常度也。〕

     时帝于华林园为列肆，亲自沽卖；又与左右引船为乐，夕，游天渊池，即龙舟而寝。〔乐，音洛。魏氏作华林园、天渊池于洛中。晋氏南渡，放其制，作之于建康；华林园在宫城北隅。〕乙酉诘旦，〔诘，去吉翻。〕道济引兵居前，羡之等继其后，入自云龙门；安泰等先诫宿卫，莫有御者。帝未兴，军士进杀二侍者，伤帝指，扶出东阁，收玺绶，〔玺，斯氏翻。绶，音受。〕群臣拜辞，卫送故太子宫。

     侍中程道惠劝羡之等立皇弟南豫州刺史义恭。羡之等以宜都王义隆素有令望，又多符瑞，〔景平初，有黑龙见西方，五色云随之。二年，江陵城上有紫云，望气者皆以为帝王之符，当在西方。又江陵西至上明，东及江津，其间有九十九洲。楚谚云：「洲满百，当出王者。」时忽有一洲自生，汀流回薄而成。皆为上龙飞之应。〕乃称皇太后令，数帝过恶，〔数，所具翻。〕废为营阳王，以宜都王纂承大统，赦死罪以下。又称皇太后令，奉还玺绂；〔绂，音弗。〕并废皇后为营阳王妃，迁营阳王于吴。使檀道济入守朝堂。〔朝，直遥翻。王至吴，上金昌亭；六月，癸丑，羡之等使邢安泰就弒之。王多力，突走出昌门，〔金昌亭在昌门内。孙权记注云：阊门，吴西郭门，夫差作；以天门通阊阖，故名之。后春申君改为昌门。金昌亭，以其在西门内，故曰金昌。〕追者以门关踣而弒之。〔踣，蒲北翻。〕

     裴子野论曰：古者人君养子，能言而师授之辞，能行而传相之礼。〔相，息亮翻。〕宋之教诲，雅异于斯，居中则任仆妾，处外则近趋走。〔处，昌吕翻。近，其靳翻。趋走，执役者也。〕太子、皇子，有帅，有侍，〔帅，所类翻。〕是二职者，皆台皁也。〔左传申无宇曰：士臣皁仆臣台。〕制其行止，授其法则，导达臧否，〔否音鄙。〕罔弗由之；言不及于礼义，识不达于今古，谨敕者能劝之以吝啬，狂愚者或诱之以凶慝。〔诱，音酉。慝，吐得翻。〕虽有师傅，多以耆艾大夫为之；虽有友及文学，多以膏粱年少为之；具位而已，亦弗与游。〔王置文学、师、友各一人，晋制也。礼，五十曰艾，服官政；六十曰耆，指使。孔颖达曰：艾者，年至五十，气力已衰，发苍白如艾也。贺玚曰：耆，至也，至老之境也。少，诗照翻。〕幼王临州，长史行事，宣传教命；〔行事，行府州事也。〕又有典签，往往专恣，窃弄威权，〔南史曰：故事，府州部内论事，皆签前直叙所论之事；后云「谨签」，日月下又云「某官某签」；故府州置典签以领之。本五品吏，宋初改为士职。宋末，多以幼少皇子为藩镇，时主以左右亲近领典签，其权任遂重。〕是以本根虽茂而端良甚寡。嗣君冲幼，世继奸回，虽恶物丑类，天然自出，然习则生常，其流远矣。降及太宗，举天下而弃之，亦昵比之为也。〔昵，尼质翻。比，毗至翻。〕呜呼！有国有家，其鉴之矣！〔裴子野究言宋氏亡国之祸，通鉴载之于此，欲使有国有家谨于其初也。〕

     傅亮帅行台百官奉法驾迎宜都王于江陵。〔帅，读曰率。〕祠部尚书蔡廓〔晋氏渡江，始有祠部尚书，常与右仆射通职，不常置，以右仆射摄之；若右仆射阙，则祠部尚书摄知右事。〕至寻阳，遇疾不堪前；亮与之别。廓曰：「营阳在吴，宜厚加供奉；一旦不幸，卿诸人有弒主之名，欲立于世，将可得邪！」时亮已与羡之议害营阳王，乃驰信止之，不及。羡之大怒曰：「与人共计议，如何旋背即卖恶于人邪！」〔旋背，犹今人言转背也；背，如字。〕羡之等又遣使者杀前庐陵王义真于新安。〔考异曰：宋南史本纪，二月废义真徙新安之下，即云「执政使使者诛义真于新安」。宋义真传：「六月癸未，羡之等遣使杀义真于徙所。」羡之传亦云：「废帝后，杀义真于新安，杀帝于吴县。」按长历，六月庚寅朔，无癸未，盖癸丑也。〕

     羡之以荆州地重，恐宜都王至，或别用人，乃亟以录命除领军将军谢晦行都督荆．湘等七州诸军事、荆州刺史，〔录命，录尚书自出命也。〕欲令居外为援，精兵旧将，悉以配之。〔羡之、亮、晦所以为身谋者如此，而亦无救于废弒之诛。伊、霍以至公血诚处之，而师春所纪有异于书，盖不羡于伊尹、霍光仅能保其身而不能保其族。此天地之大变，固人臣之所难居也。将，即亮翻。〕

     秋，七月，行台至江陵，立行门于城南，题曰「大司马门」。傅亮帅百僚诣门上表，进玺绂，仪物甚盛。〔帅，读曰率。上，时掌翻。玺，斯氏翻。绂，音弗。〕宜都王时年十八，下教曰：「猥以不德，谬降大命，顾己兢悸，何以克堪！〔悸，其季翻。〕辄当暂归朝廷，展哀陵寝，并与贤彦申写所怀。望体其心，勿为辞费」府州佐史并称臣，请题牓诸门，一依宫省；王皆不许。教州、府、国纲纪宥所统内见刑，原逋责。〔州，荆州；府，都督府；国，宜都国；纲纪，上佐掾属也。见，贤遍翻。逋，欠也，负也。责，如字，又仄懈翻。汉书高纪：两家折券弃责，无音。淮阳王传：张博负责，仄懈翻。〕

     诸将佐闻营阳、庐陵王死，皆以为疑，劝王不可东下。司马王华曰：「先帝有大功于天下，四海所服；虽嗣主不纲，人望未改。徐羡之中才寒士，傅亮布衣诸生，非有晋宣帝、王大将军之心明矣；〔王大将军，敦也。〕受寄崇重，未容遽敢背德。畏庐陵严断，〔背，蒲妹翻。断，丁乱翻。〕将来必不自容；以殿下宽叡慈仁，远近所知，且越次奉迎，冀以见德；〔冀以定策为德也。〕悠悠之论，殆必不然。又，羡之等五人，同功并位，孰肯相让！〔五人，谓徐羡之、傅亮、谢晦、檀道济、王弘也。〕就怀不轨，势必不行。废主若存，虑其将来受祸，致此杀害；盖由贪生过深，宁敢一朝顿怀逆志！不过欲握权自固，以少主仰待耳。殿下但当长驱六辔，以副天人之心。「王曰：「卿复欲为宋昌邪！」〔少，诗照翻。复，扶又翻。宋昌事见十三卷汉高后八年。〕长史王昙首、南蛮校尉到彦之皆劝王行，〔姓谱：到本自高阳氏，楚令尹屈到之后，后汉有东平太守到质。昙，徒含翻。〕昙首仍陈天人符应，王乃曰：「诸公受遗，不容背义。〔背，蒲妹翻。〕且劳臣旧将，内外充满，今兵力又足以制物，夫何所疑！」乃命王华总后任，留镇荆州。王欲使到彦之将兵前驱，彦之曰：「了彼不反，〔了，决知也。将，即亮翻。〕便应朝服顺流；〔朝，直遥翻。〕若使有虞，此师既不足恃，更开嫌隙之端，非所以副远迩之望也。」〔彦之此言诚合大理，而亦自知其才不足以制檀道济也。〕会雍州刺史褚叔度卒，〔雍，于用翻。〕乃遣彦之权镇襄阳。

     甲戌，王发江陵，引见傅亮，号泣，哀动左右。〔见，贤遍翻。号，户高翻。〕既而问义真及少帝薨废本末，〔少，诗照翻。〕悲哭呜咽，侍侧者莫能仰视。亮流汗沾背，不能对；乃布腹心于到彦之、王华等，深自结纳。王以府州文武严兵自卫，台所遣百官众力不得近部伍。〔近，其靳翻。〕中兵参军朱容子抱刀处王所乘舟户外，不解带者累旬。〔防非常也。处，昌吕翻。〕

     魏主还宫。

     秦王炽盘遣太子暮末帅征北将军木弈干等步骑三万出貂渠谷，攻河西白草岭、临松郡，皆破之，〔水经注：西平鲜谷塞东南有白草岭。帅，读曰率。骑，奇寄翻。〕徙民二万余口而还。〔还，从宣翻。〕

     八月，丙申，宜都王至建康，群迎拜新亭。徐羡之问傅亮曰：「王可方谁﹖」亮曰：「晋文、景以上人。」羡之曰：「必能明我赤心。」亮曰：「不然。」〔亮固知其不得免矣。〕

     丁酉，王谒初宁陵，还，止中堂。〔晋孝武以太学在秦淮南，去台城悬远，权以中堂为太学，亲释奠于先圣。则中堂亦在秦淮北，但在台城之外耳。〕百官奉玺绶，〔绶，音受。〕王辞让数四，乃受之，即皇帝位于中堂。备法驾入宫，御太极前殿，大赦，改元，文武赐位二等。

     戊戌，谒太庙。诏复庐陵王先封，迎其柩及孙修华、谢妃还建康，〔孙修华，义真之母；谢，义真之妃也。南史云：晋武帝采汉、魏之制，以淑妃、淑媛、淑仪、修华、修容、修仪、婕妤、容华、充华，是为九嫔，位视九卿。李延寿曰：贵嫔，魏文帝所制；夫人，魏武初建魏国所制；贵人，汉光武所制；晋为三夫人，位视三公。淑妃，魏明帝所制；淑媛，魏文帝所制；淑仪、修华，晋武帝所制；修容，魏文帝所制；修仪，魏明帝所制；婕妤、容华，前汉旧号；充华，晋武帝所制；美人，汉光武所制。〕

     庚子，以行荆州刺史谢晦为真。晦将行，与蔡廓别，屏人问曰：〔屏，必郢翻。〕「吾其免乎﹖」廓曰：「卿受先帝顾命，任以社稷，废氏立明，义无不可。但杀人二兄而以之北面，挟震主之威，据上流之重，以古推今，自免为难。」〔蔡廓父子以亮直名于宋朝。观其抗言无所避就，若不足以保身；而卒能以身名终，何也﹖盖其素行已孚乎人，而言事无所依违，又所以遂其直。彼其问者，方怵于利害，就以求决，则听之也固合于心，而焉敢以为讳乎！〕晦始惧不得去，既发，顾望石头城喜曰：「今得脱矣！」

     癸卯，徐羡之进位司徒，王弘进位司空，傅亮加开府仪同三司，谢晦进号卫将军，檀道济进号征北将军。〔谢晦自领军将军进号，檀道济自镇北将军进号。〕

     有司奏车驾依故事临华林园听讼。诏曰：「政刑多所未悉；可如先者，二公推讯。」〔二公，谓徐羡之、王弘。〕

     帝以王昙首、王华为侍中，昙首领右卫将军，华领骁骑将军，朱容子为右军将军。〔魏明帝有左军将军；晋武帝置前军、右军，又置后军，是为四军。骁骑将军、游击将军，并汉杂号将军也，魏置为中军。及晋，以领、护、左．右卫、骁骑、游击为六军。骁，坚尧翻。骑，奇寄翻。〕

     甲辰，追尊帝母胡婕妤曰章皇后。〔婕妤，音接予。谥法：敬慎高明曰章。〕封皇弟义恭为江夏王，〔夏，户雅翻。〕义宣为竟陵王，义季为衡阳王；仍以义宣为左将军，镇石头。

     徐羡之等欲即以到彦之为雍州，〔雍，于用翻。〕帝不许；征彦之为中领军，委以戎政。彦之自襄阳南下，谢晦已至镇，虑彦之不过己。〔过，古禾翻。〕彦之至杨口，步往江陵，深布诚款；晦亦厚自结纳。彦之留马及利剑、名刀以与晦，晦由此大安。

     柔然纥升盖可汗闻魏太宗殂，将六万骑入云中，杀掠吏民，攻拔盛乐宫。〔魏之先什翼犍始居云中之盛乐宫，筑盛乐城于故城南八里。纥，户骨翻。可，从刊入声。汗，音寒。将，即亮翻。骑，奇寄翻。乐，音洛。〕魏世祖自将轻骑讨之，三日二夜至云中。纥升盖引骑围魏主五十余重，骑逼马首，相次如堵；将士大惧，魏主颜色自若，众情乃安。纥升盖以弟子于陟斤为大将，魏人射杀之；纥升盖惧，遁去。〔重，直龙翻。射，而亦翻。考异曰：后魏本纪云：「赭阳子尉普文率轻骑讨之，虏乃退走。」李延寿北史纪云：「帝帅轻骑讨之，虏乃退走。」今据蠕蠕传，从北史。〕尚书令刘絜言于魏主曰：「大檀自恃其众，必将复来，〔复，扶又翻。〕请俟收田毕，大发兵为二道，东西并进以讨之。」魏主然之。

     九月，丙子，立妃袁氏为皇后；耽之曾孙也。〔袁耽见九十五卷成帝咸康元年。〕

     冬，十月，吐谷浑威王阿柴卒。阿柴有子二十人。疾病，召诸子弟谓之曰：「先公交车骑，以大业之故，舍其子拾虔而授孤；孤敢私于纬代而忘先君之志乎！〔先公，谓树洛干也。树洛干自号车骑将军，授阿柴国，见一百一十八卷晋安帝义熙十三年。纬，于贵翻。〕我死，汝曹当奉当慕踭为主。」纬代者，阿柴之长子；慕踭者，阿柴之母弟、叔父乌纥提之子也。〔乌纥提之立也，妻树洛干母，生二子，慕踭、慕利延。纬，于贵翻。踭，姑回翻。「提」，当作「堤」。〕

     阿柴又命诸子各献一箭，取一箭授其弟慕利延使折之。慕利延折之。又取十九箭使折之，慕利延不能折。〔折，而设翻。〕阿柴乃谕之曰：「汝曹知之乎﹖孤则易折，〔易，以豉翻。〕众则难摧。汝曹当湏力一心，然后可以保国宁家。」言终而卒。

     慕踭亦有才略，抚秦、凉失业之民及氐、羌杂种至五六百落，部众转盛。〔种，章勇翻。〕

     十二月，魏主命安集将军长孙翰、安北将军尉眷北击柔然，魏主自将屯柞山。〔柞山在平城之西，大河之东。柞，则洛翻。〕柔然北遁，诸军追之，大获而还。翰，肥之子也。〔长孙肥事魏主珪，为将，数有功。〕

     诏拜营阳王母张氏为营阳太妃。

     林邑王范阳迈寇日南、九德诸郡。〔沈约曰：九德郡故属九真，孙吴分立九德郡，隋、唐为驩州。〕

     宕昌王梁弥遣子弥黄入见于魏。〔宕，徒浪翻。见，贤遍翻。〕宕昌，羌之别种也。羌地东接中国，西通西域，长数千里，〔长，直亮翻。〕各有酋帅，部落分地，不相统摄；而宕昌最强，有民二万余落，诸种畏之。〔北史曰：宕昌盖三苗之胤。杜佑曰：其界自仇池以西，东西千里；席水以南，南北八百里，地多山阜。宕，徒浪翻。酋，慈由翻。帅，所类翻。种，章勇翻。〕

     夏主将废太子踭而立少子酒泉公伦。踭闻之，将兵七万北伐伦。〔踭录南台，自长安北伐伦。踭，姑回翻。少，诗照翻。将，即亮翻；下同。〕伦将骑三万拒之，战于高平，伦败死。伦兄太原公昌将骑一万袭踭，杀之，并其众八万五千，归于统万。夏主大悦，立昌为太子。

     夏主好自矜大，〔好，呼到翻。〕名其四门：东曰招魏，南曰朝宋，西曰服凉，北曰平朔。〔朝，直遥翻。〕

     二年〔（乙丑、四二五）〕

     春，正月，徐羡之、傅亮上表归政；表三上，〔上，时掌翻。〕帝乃许之。丙寅，始亲万机。羡之仍逊位还第；徐佩之、程道惠及吴兴太守王韶之等并谓非宜，〔守，式又翻。〕敦劝甚苦；乃复奉诏视事。〔速徐、傅之死者，佩之诸公也。复，扶又翻。〕

     辛未，帝祀南郊，大赦。

     己卯，魏主还平城。

     二月，燕有女子化为男；燕主以问群臣。尚书左丞傅权对曰：「西汉之末，雌鸡化为雄，犹有王莽之祸。〔汉书五行志：宣帝黄龙元门，未央殿辂軨中雌鸡化为雄，毛衣变化而不鸣，不将，无距。元帝初元，丞相府史家雌鸡伏子，渐化为雄，冠距鸣将。其后，王后群弟世权，以至于莽，遂篡天下。〕况今女化为男，臣将为君之兆也。」

     三月，丙寅，魏主尊保母窦氏为保太后。密后之殂也，〔密后，即魏主之母杜贵嫔。〕世祖尚幼，太宗以窦氏慈良，有操行，〔行，下孟翻。〕使保养之。窦氏抚视有恩，训导有礼，世祖德之，故加以尊号，奉养不异所生。〔养，羊亮翻。〕

     丁巳，魏以长孙嵩为太尉，长孙翰为司徒，奚斤为司空。

     夏，四月，秦王炽盘遣平远将军叱卢犍等袭河西镇南将军沮渠白蹄于临松，擒之，徙其民五千余户于枹罕。〔犍，居言翻。沮，子余翻。枹，音肤。〕

     魏主遣龙骧将军步堆等来聘，始复通好。〔魏书官氏志：西方步鹿孤氏改为步氏。骧，思将翻。复，扶又翻。好，呼到翻。〕

     六月，武都惠文王杨盛卒。初，盛闻晋亡，不改义熙年号，谓世子玄曰：「吾老矣，当终为晋臣；汝善事宋帝。」及盛卒，〔卒，子恤翻。〕玄自称都督陇右诸军事、征西大将军、开府仪同三司、秦州刺史、武都王，遣使来告丧，始用元嘉年号。〔使，疏吏翻。〕

     秋，七月，秦王炽盘遣镇南将军吉毗等南击黑水羌酋丘担，大破之。〔黑水羌在邓至西北。水经注曰：白水临洮县西南西倾山，东南流，与黑水合。黑水出羌中，西南径黑水城西，又西南入于白水。担，都甘翻。〕

     八月，夏武烈帝殂，葬嘉平陵，庙号世祖；太子昌即皇帝位。〔昌字还国，勃勃第二子也。〕大赦，改元承光。

     王弘自以始不预定策，不受司空；表让弥年，乃许之。〔弘以此得免徐、傅之祸。〕乙酉，以弘为车骑大将军、开府仪同三司。〔骑，奇寄翻。〕

     冬，十月，丘担以其众降秦，〔降，户江翻。〕秦以担为归善将军；拜折冲将军乞伏信帝为平羌校尉以镇之。

     癸卯，魏主大〔【章：甲十六行本「大」下有「举」字；乙十一行本同；孔本同；熊校同。】〕伐柔然，五道并进：长孙翰等从东道，出黑漠，〔考异曰：翰传云：「与娥清出长川。」今从蠕蠕传。〕廷尉卿长孙道生等出白、黑二漠之间，〔长川、牛川同是大漠之地，拓跋分其地名耳。长川有白、黑二漠，黑在东，白在西。〕魏主从中道，东平公娥清出栗园，〔栗园在中道之西，西道之东。考异曰：清传云：「与长孙翰出长川。」今从蠕蠕传。〕奚斤等从西道，出尔寒山。诸军至漠南，舍辎重，〔舍，读曰舍。重，直用翻。〕轻骑，赍十五日粮，度漠击之。〔骑，奇寄翻。〕柔然部落大惊，绝迹北走。

     十一月，以武都世子玄为北秦州刺史、武都王。〔时南秦州治汉中，故以武都为北秦州。考异曰：宋本纪，癸酉；南史，庚午。按十一月壬午朔，无癸酉及庚午。今不书日。〕

     初，会稽孔宁子为帝镇西咨议参军，〔会，工外翻。〕及即位，以宁子为步兵校尉；与侍中王华并有富贵之愿，疾徐羡之、傅亮专权，日夜构之于帝。〔史言徐、傅偪上固当诛，而王华等之构间亦非也。〕会谢晦二女当适彭城王义康、新野侯义宾，遣其妻曹氏及长子世休送女至建康。帝欲诛羡之、亮，并发兵讨晦，声言当伐魏，又〔【章：甲十六行本「又」上有「取河南」三字；乙十一行本同；孔本同；张校同；退斋校同。】〕言拜京陵，〔京陵，兴宁陵也。〕治行装舰。〔治，直之翻。舰，户黯翻。〕亮与晦书曰：「薄伐河朔，事犹未已，朝野之虑，忧惧者多。」又言「朝士多谏北征，〔朝，直遥翻。〕上当遣外监万幼宗往相谘访。」〔南史曰：制局监、外监，领器仗兵役，多以嬖幸为之。〕时朝廷处分异常，其谋颇泄。〔处，昌吕翻。分，扶问翻。〕

     三年〔（丙寅、四二六）〕

     春，正月，谢晦弟黄门侍郎満驰使告晦，〔満，子肖翻。〕晦犹谓不然，以傅亮书示咨议参军何承天曰：「计幼宗一二日必至。傅公虑我好事，故先遣此书。」承天曰：「外间所闻，咸谓西讨已定，幼宗岂有上理！」〔好事，犹言好生事，微省其辞，若隐语然。好，呼到翻。上，时掌翻。〕晦尚谓虚妄，使承天豫立答诏启草，言伐虏宜须明年。江夏内史程道惠得寻阳人书，〔夏，户雅翻；下同。〕言「朝廷将有大处分，其事已审」，使其辅国府中兵参军乐冏封以示晦。〔道惠盖带辅国将军也。〕晦问承天曰：「若果尔，卿令我云何﹖」对曰：「蒙将军殊顾，常思报德。事变至矣，何敢隐情！然明日戒严，动用军法，区区所怀，惧不得尽。」晦惧曰：「卿岂欲我自裁邪﹖」承天曰：「尚未至此。以王者之重，举天下以攻一州，大小既殊，逆顺又异。境外求全，上计也。其次，以腹心将兵屯义阳，将军自帅大众战于夏口；若败，即趋义阳以出北境，其次也。」〔承天二策皆劝晦奔魏以求全。将，即亮翻。帅，读曰率。趋，七喻翻。〕晦良久曰：「荆州用武之地，兵粮易给，聊且决战，走复何晚！」〔易，以豉翻。复，扶又翻。〕乃使承天造立表檄；又与卫军咨议参军琅邪颜卲谋举兵，〔晦带卫将军。〕卲饮药而死。

     晦立幡戒严，谓司马登庾之曰：「今当自下，欲屈卿以三千人守城，备御刘粹。」登之曰：「下官亲老在都，又素无部众，情计二三，不敢受此旨。」晦仍问诸将佐：「战士三千足守城否﹖」南蛮司马周超对曰：「非徒守城而已，若有外寇，可以立功。」〔超盖为南蛮校尉府司马。〕登之因曰：「超必能辨，下官请解司马、南郡以授之。」〔登之，晦府司马，领南郡太守，乞解以授超。〕晦即于坐命超为司马，领南义阳太守。〔沈约曰：晋末以义阳流民侨立南义阳郡，属荆州，领厥西、平氏二县。坐，徂卧翻。〕转登之为长史，南郡如故。登之，蕴之孙也。庾蕴死于海西之废。〕

     帝以王弘、檀道济始不预废弒之谋，弘弟昙首又为帝所亲委，事将发，密使报弘，且召道济，欲使讨晦。王华等皆以为不可，帝曰：「道济止于胁从，本非创谋，杀害之事，又所不关；吾抚而使之，必将无虑。」乙丑，道济至建康。

     丙寅，下诏暴羡之、亮、晦杀营阳、庐陵王之罪，命有司诛之，且曰：「晦据有上流，或不即罪，〔即，就也。〕朕当亲帅六师为其过防。〔帅，读曰率。〕可遣中领军到彦之即日电发，征北将军檀道济骆驿继路，符卫军府州，以时收翦，〔符卫军府及荆州官属，使收诛晦也。〕已命雍州刺史刘粹等〔雍，于用翻。〕断其走伏。〔走，逃也；伏，匿也；断其逃匿之路也。断，丁管翻。〕罪止元凶，余无所问。」

     是日，诏召羡之、亮。羡之行至西明门外，〔洛城西面有广阳、西明、阊阖三门，建康仿之。〕谢満正直，〔満为黄门侍郎，正入直省内也。〕遣报亮云：「殿内有异处分。」亮辞以嫂病暂还，遣使报羡之，羡之还西州，〔扬州刺史治台城西，故曰西州。〕乘内人问讯车出郭，步走至新林，〔新林浦去建康城二十里。〕入陶緖中自经死。亮乘车出郭门，乘马奔兄迪墓，屯骑校尉郭泓收之。至广莫门，〔广莫门，建康城北门，亦放洛城之制。骑，奇寄翻。校，户教翻。〕上遣中书舍人以诏书示亮，并谓曰：「以公江陵之诚，〔谓亮迎帝于江陵也。〕当使诸子无恙。」亮读诏书讫，曰：「亮受先帝布衣之眷，遂蒙顾托。黜昏立明，社稷之计也。欲加之罪，其无辞乎！」〔晋大夫里克之言。〕于是诛亮而徙其妻子于建安；诛羡之二子，而宥其兄子佩之。又诛晦子世休，收系谢満。

     帝将讨谢晦，问策于檀道济，对曰：「臣昔与晦同从北征，〔事见一百十八卷晋安帝义熙十三年。〕入关十策，晦有其九，才略明练，殆为少敌。〔少，诗沼翻。〕然未尝孤军决胜，戎事恐非其长。〔「其」下当有「所」字。〕臣悉晦智，晦悉臣勇。今奉王命以讨之，可未陈而擒也。」〔陈，与阵同。〕丁卯，征王弘为侍中、司徒、录尚书事、扬州刺史，以彭城王义康为都督荆．湘等八州诸军事、荆州刺史。

     乐冏复遣使告谢晦以徐、傅及満等已诛。〔复，扶又翻；下盘复同。使，疏吏翻。〕晦先举羡之、亮哀，次发子弟凶问，既而自出射堂勒兵。晦从高祖征讨，指麾处分，莫不曲尽其宜，数日间，四远投集，得精兵三万人。乃奉表称羡之、亮等忠贞，横被冤酷。〔横，户孟翻。〕且言：「臣等若志欲执权，不专为国，〔为，于伪翻。〕初废营阳，陛下在远，武皇之子尚有童幼，拥以号令，谁敢非之！岂得泝流三千里，〔自建康至江陵泝流而上，凡三千里。虚馆七旬，仰望鸾旗者哉！〔景平二年五月乙酉，废少帝，八月丙申，帝至建康，凡七旬。〕故庐陵王，于营阳之世积怨犯上，自贻非命。不有所废，将何以兴！〔亦晋里克之言。〕耿弇不以贼遗君、父，〔此耿弇讨张步之言，晦引以为言，自谓杀庐陵所以除偪，不以累帝也。遗，于季翻。〕臣亦何负于宋室邪！此皆王弘、王昙首、王华险躁猜忌，谗构成祸。〔躁，则到翻。〕今当举兵以除君侧之恶。」

     秦王炽盘复遣使如魏，请用师于夏。〔秦入贡于魏以请伐夏，事始上卷营阳王景平元年。复，扶又翻。使，疏吏翻。〕

     初，袁皇后生皇子劭，后自详视，使驰白帝曰：「此儿形貌异常，必破国亡家，不可举。」即欲杀之。帝狼狈至后殿户外，手拨幔禁之，乃止。〔为劭弒逆张本。幔，莫半翻。〕以尚在谅闇，〔闇，音阴。〕故秘之。闰月，丙戌，始言劭生。

     帝下诏戒严，大赦，诸军相次进路以讨谢晦。晦以弟遯为竟陵内史，将万人总留任，帅众二万发江陵，列舟舰自江津至于破耱，〔将，即亮翻。帅，读曰率。舰，户黯翻。耱，知陇翻。〕旌旗蔽日。叹曰：「恨不得以此为勤王之师。」

     晦欲遣兵袭湘州刺史张卲，何承天以卲兄益州刺史茂度与晦善，曰：「卲意趣未可知，不宜遽击之。」晦以书招卲，卲不从。

     二月，戊午，以金紫光禄大夫王敬弘为尚书左仆射，〔晋制：左右光禄大夫，金章紫绶，后遂为金紫光禄大夫。〕建安太守郑鲜之为右仆射。敬弘，廙之曾孙也。〔王廙见八十九卷晋愍帝建兴三年。廙，羊至翻，又逸职翻。〕

     庚申，上发建康。命王弘与彭城王义康居守，入居中书下省；〔中书有上省、下省。守，手又翻。〕侍中殷景仁参掌留任；帝姊会稽长公主留止台内，总摄六宫。〔台内，即禁中。会，工外翻。长，知两翻。〕

     谢晦自江陵东下，何承天留府不从。晦至江口，〔江口，即西江口。从，才用翻。〕到彦已至彭城洲。庾登之据巴陵，畏懦不敢进；会霖雨连日，参军刘和之曰：「彼此共有雨耳；檀征北寻至，东军方强，惟宜速战。」登之恇怯，使小将陈佑作大囊，贮茅悬于帆樯，云可以焚舰，〔恇，去王翻。将，即亮翻。贮，丁吕翻。舰，户黯翻。〕用火宜须晴，以缓战期。晦然之，停军十五日。乃使中兵参军孔延秀攻将军萧欣于彭城洲，破之。〔水经注：江水过长沙下隽县北，又东径彭城口，水东有彭城矶。〕又攻洲口栅，陷之。诸将咸欲退还夏口，到彦之不可，乃保隐圻。〔水经注：江水自彭城矶东径如山北，山北对隐矶。〕晦又上表自讼，且自矜其捷，曰：「陛下若枭四凶于庙庭，悬三监于绛阙，〔以王弘、王昙首、王华比虞之共工、驩兜、苗、鲧，周之管叔、蔡叔、霍叔也。枭，坚尧翻。〕臣便勒众旋旗，还保所任。」

     初，晦与徐羡之、傅亮为自全之计：以为晦据上流，而檀道济镇广陵，各有强兵，足以制朝廷；羡之、亮居中秉权，可得持久。及闻道济帅众来上，惶惧无计。

     道济既至，与到彦之军合，牵舰缘岸。晦始见舰数不多，轻之，不即出战。至晚，因风帆上，前后连咽；〔上，时掌翻。连，谓沿江战舰连接不断；咽，谓战舰塞江，前后填咽。〕西人离沮，无复鬬心。戊辰，台军至忌置洲尾，〔沮，在吕翻。水经注：江水东过长沙下隽县北，湘水自南注之。又东，左得二夏浦，俗谓之西江口；又东径忌置山南，又东过彭城口。复，扶又翻。〕列舰过江，晦军一时皆溃。晦夜出，投巴陵，得小船还江陵。

     先是，帝遣雍州刺史刘粹自陆道帅步骑袭江陵，至沙桥；〔先，悉荐翻。雍，于用翻。帅，读曰率；下同。骑，奇寄翻。沙桥在江陵北。〕周超帅万余人逆战，大破之，士卒伤死者过半。俄而晦败问至。初，晦与粹善，以粹子旷之为参军；帝疑之，王弘曰：「粹无私，必无忧也。」及受命南讨，一无所顾，帝以此嘉之。晦亦不杀旷之，遣还粹所。

     丙子，帝自芜湖东还。

     晦至江陵，无他处分，唯愧谢周超而已。其夜，超舍军单舸诣到彦之降。〔舸，古我翻。〕晦众散略尽，乃携其弟遯等七骑北走。遯肥壮，不能乘马，晦每待之，行不得速。己卯，至安陆延头，〔水经注：武湖水上通安陆之延头。九域志：武湖在黄洲界，盖此湖上接延头也。杜佑曰：武湖在黄洲黄陂县东，黄祖习战阅武之所。〕为戍主光顺之所执，〔戍主、戍副，宋、齐以下至隋咸有其官。姓谱：光，姓也；晋书有光逸。〕槛送建康。

     到彦之至马头，何承天自归。彦之因监荆州府事，〔监，工衔翻。〕以周超为参军；刘粹以沙桥之败告，乃执之。于是诛晦、満、遯及其兄弟之子，并同党孔延秀、周超等。晦女彭城王妃被发徒跣，与晦诀曰：「大丈夫当横尸战场，柰何狼藉都市！」〔被，皮义翻。藉，而亦翻。〕庾登之以无任，免官禁锢；何承天及南蛮行参军新兴王玄谟等皆见原。〔据南史：王玄谟，太原祁县人。汉建安二十年，集塞下荒地置新兴郡，魏黄初初，迁于陉岭之南。玄谟盖本新兴人而居太原之祁县界也。〕晦之走也，左右皆弃之，唯延陵盖追随不舍，帝以盖为镇军功曹督护。〔延陵，复姓，盖吴延陵季子之后；盖，其名也；为镇军府功曹，又兼督护之官也。晋氏渡江，有参军督护，功曹参军兼督护，即参军督护之任也。洪适曰：参军督护，江左置，皆有部曲，宋则无矣。〕

     晦之起兵，引魏南蛮校尉王慧龙为援。〔魏以王慧龙为南蛮校尉，以扰汝、颍之间。〕慧龙帅众一万拔思陵戍，〔思陵戍在陈郡西北。〕进围项城，闻晦败，乃退。

     益州刺史张茂度受诏袭江陵；晦败，茂度军始至白帝。议者疑茂度有贰心，帝以茂度弟卲有诚节，赦不问，代还。

     三月，辛巳，帝还建康，征谢灵运为秘书监，颜延之为中书侍郎，赏遇甚厚。

     帝以惠琳道人善谈论，因与议朝廷大事，遂参权要，宾客辐凑，门车常有数十两，〔门车，谓门前候见之车。两，音亮。〕四方赠赂相系，方筵七八，座上恒满。琳着高屐，〔着，陟略翻。〕披貂裘，置通呈、书佐。〔通呈，典谒之职；书佐，掌书翰。〕会稽孔觊尝诣之，遇宾客填咽，暄凉而已。〔言但叙寒温，不及余语。会，工外翻。觊，音冀。〕觊慨然曰：「遂有黑衣宰相，可谓冠屦失所矣！」〔庐陵废而三人斥，徐、傅诛而三人进，可谓矫枉过正矣。〕

     夏，五月，乙未，以檀道济为征南大将军、开府仪同三司、江州刺史，到彦之为南豫州刺史。遣散骑常侍袁渝等十六人分行诸州郡县，观察吏政，访求民隐；〔散，悉亶翻。骑，奇寄翻。行，下孟翻。〕又使郡县各言损益。丙午，上临延贤堂听讼，〔延贤堂在建康华林园。〕自是每岁三讯。〔周礼：秋官以三刺断庶民狱讼之中：一曰讯群臣，二曰讯群吏，三曰讯万民。注云：刺，杀也，三讯罪定则杀之。讯，言也。〕

     左仆射王敬弘，性恬淡，有重名；关署文案，初不省读。〔省，悉景翻。〕尝预听讼，上问以疑狱，敬弘不对。上变色，问左右：「何故不以讯牒副仆射﹖」〔谓不以讯牒副本纳呈敬弘也。〕敬弘曰：「臣乃得讯牒读之，正自不解。」〔解，户买翻，晓也。〕上甚不悦，虽加礼敬，不复以时务及之。〔复，扶又翻。礼敬不替，而不以时务及之，此法正劝蜀先主以加礼许靖之智也。〕

     六月，以右卫将军王华为中护军，侍中如故。华以王弘辅政，王昙首为上所亲任，与己相埒，〔埒，龙辍翻。〕自谓力用不尽，每叹息曰：「宰相顿有数人，天下何由得治！」〔治，直吏翻。〕是时，宰相无常官，唯人主所与议论政事、委以机密者，皆宰相也，故华有是言。亦有任侍中而不为宰相者；然尚书令．仆、中书监．令、侍中、侍郎、给事中，皆当时要官也。

     华与刘湛、王昙首、殷景仁俱为侍中，风力局干，冠冕一时。上尝与四人于合殿宴饮，甚悦。〔合殿在斋阁之后。李延寿曰：晋世诸帝，多处内房，朝宴所临，东西二堂而已。孝武末年，清暑方构。永初受命，无所改作，所居惟称西殿，不制嘉名；文帝因之，亦有合殿之称。〕既罢出，上目送良久，叹曰：「此四贤，一时之秀，同管喉唇，恐后世难继也。」〔喉唇，言出纳王命也。〕

     黄门侍郎谢弘微与华等皆上所重，当时号曰五臣。弘微，琰之从孙也。〔琰，安之子也。从，才用翻；下同。〕精神端审，时然后言，婢仆之前不妄语笑；由是尊卑大小，敬之若神。从叔混特重之，常曰：「微子异不伤物，同不害正，吾无间然。」〔吕大临曰：无间隙可言其失。谢显道曰：犹言我无得而议之也。呜呼！此江左所谓清谈也。间，古苋翻。〕

     上欲封王昙首、王华等，拊御床曰：「此坐非卿兄弟，无复今日。」因出封诏以示之。〔以诛徐、傅等为昙首、华之功。坐，徂卧翻。〕昙首固辞曰：「近日之事，赖陛下英明，罪人斯得；臣等岂可因国之灾以为身幸！」上乃止。

     魏主诏问公卿：「今当用兵，赫连、蠕蠕，二国何先﹖」〔杜佑曰：柔然，后魏太武以其无知，状类于虫，故改其号曰蠕蠕；宋、齐谓之芮芮。蠕，人兖翻。〕长孙嵩、长孙翰、奚斤皆曰：「赫连土著，〔着，直略翻。〕未能为患。不如先伐蠕蠕，若追而及之，未能为患。不如先伐蠕蠕，若追而及之，可以大获；不及，则猎于阴山，取其禽兽皮角以充军实。」太常崔浩曰：「蠕蠕鸟集兽逃，〔言其来则如鸟之集，走则如兽之逃也。〕举大众追之则不能及，轻兵追之又不足以制敌。赫连氏土地不过千里，政刑残虐，人神所弃，宜先伐之。」尚书刘絜、武京侯安原请先伐燕。于是魏主自云中西巡至五原，因畋于阴山，东至和兜山；〔和兜山盖在阴山之东，长川之南。〕秋，八月，还平城。

     诏殿中将军吉恒聘于魏。〔恒，户登翻。〕

     燕太子永卒，立次子翼为太子。

     秦王炽盘伐河西，至廉川，遣太子暮末等步骑三万攻西安，不克，又攻番禾。河西王蒙逊发兵御之，且遣使说夏主，〔骑，奇寄翻。番，音盘。使，疏吏翻。说，输芮翻。〕使乘虚袭枹罕。〔枹，音肤。〕夏主遣征南大将军呼卢古将骑二万攻苑川，车骑大将军韦伐将骑三万攻南安。炽盘闻之，引归。〔蒙逊借助于夏以退秦师。秦既敝于夏，夏亦偾于魏，而凉亦不能以自立。是以亲仁善邻，国之宝也。〕九月，徙其境内老弱、畜产于浇河〔杜佑曰：浇河城在廓州达化县西一百二十里。〕及莫河仍寒川，留左丞相昙达守枹罕。韦伐攻拔南安，获秦秦州刺史翟爽、南安太守李亮。

     吐谷浑握逵等帅部众二万落叛秦，奔昴川，附于吐谷浑王慕踭。〔史言乞伏兵势渐衰。帅，读曰率。踭，姑回翻。〕

     大旱，蝗。

     左光禄大夫范泰上表曰：「妇人有三从之义，〔妇人在室从父母，既嫁从夫，夫死从子。〕无自专之道。谢晦妇女犹在尚方，唯陛下留意。」有诏原之。

     魏主闻夏世祖殂，诸子相图，〔谓伦、踭、昌相杀也。〕国人不安，欲伐之。长孙嵩等皆曰：「彼若城守，以逸待劳，大檀闻之，乘虚入寇，此危道也。」崔浩曰：「往年以来，荧惑再守羽林、钩己而行，其占秦亡；〔事见一百十七卷晋安帝义熙十一年。〕今年五星并出东方，利以西伐。天人相应，不可失也。」嵩固争之，帝大怒，责嵩在官贪污，命武士顿辱之。〔嵩历事四朝，魏之元臣也。顿辱，捽其首使顿地以辱之。〕于是遣司空奚斤帅四万五千人袭蒲阪，〔阪，音反。〕宋兵将军周几帅万人袭陕城，〔陕，失冉翻。〕以河东太守薛谨为乡导。谨，辩之子也。〔薛辩见一百十八卷晋安帝义熙十三年。乡，读曰向。〕

     魏主欲以中书博士棘李顺总前驱之兵，〔平棘县，二汉属常山，晋、魏属赵郡。〕访于崔浩，浩曰：「顺诚有筹略；然臣与之婚姻，深知其为人果于去就，不可专委。」帝乃止。浩与顺由是有隙。〔为后魏主以浩言诛顺张本。〕

     冬，十月，丁巳，魏主发平城。

     秦左丞相昙达与夏呼卢古战于炮崀山，〔昙，徒今翻。炮，丘冈翻。崀，卢当翻。〕昙达兵败。十一月，呼卢古、韦伐进攻枹罕。〔枹，音肤。〕秦王炽盘迁保定连。呼卢古入南城，〔南城，枹罕南城。〕镇京将军赵寿生率死士三百人力战，却之。呼卢古、韦伐又攻沙州刺史出连虔于湟河，虔遣后将军乞伏万年击败之。〔败，补迈翻。〕又攻西平，执安西将军库洛干，坑战士五千余人，掠民二万余户而去。

     仇池氐杨兴平求内附。梁、南秦二州刺史吉翰〔晋泰始之初，立梁州于汉中，至安帝之世，秦州又治汉中；自是镇汉中者带梁、南秦二州刺史。〕遣始平太守庞谘据武兴。〔武兴，汉武都郡之沮县也，蜀以其地当冲要，置武兴督以守之；宋立东益州，梁立武兴蕃王国；西魏改东益为兴州，因武兴郡为名。至我本朝，以吴曦之变，改为沔州。〕氐王杨玄遣其弟难当将兵拒谘，〔将，即亮翻。〕谘击走之。

     魏主行至君子津，会天暴寒，冰合，戊寅，帅轻骑二万济河袭统万。〔帅，读曰率。骑，奇寄翻。〕壬午，冬至，夏主方燕群臣，魏师奄至，上下惊扰。魏主军于黑水，去城三十余里。夏主出战而败，退走入城。门未及闭，内三郎豆代田帅众乘胜入西宫，〔内三郎，魏宿卫之官也，三郎将领之。又按魏道武帝天兴初置幢主、幢将，主内三郎。内三郎，卫士也。〕焚其西门；宫门闭，代田踰宫垣而出。魏主拜代田勇武将军。〔勇武将军之号，魏始置。〕魏军夜宿城北，癸未，分兵四掠，杀获数万，得牛马十余万。魏主谓诸将曰：〔将，即亮翻；下守将同。〕「统万未可得也，他年当与卿等取之。」乃徙其民万余家而还。〔还，从宣翻，又如字。〕

     夏弘农太守曹达闻周几将至，不战而走；魏师乘胜长驱，遂入三辅。会几卒于军中，蒲阪守将东平公乙斗闻奚斤将至，遣使诣统万告急。使者至统万，〔，音反。使，疏吏翻；下同。〕魏军已围其城；还，告乙斗曰：「统万已败矣。」乙斗惧，弃城西奔长安，斤遂克蒲阪。夏主之弟助兴先守长安，乙斗至，与助兴弃长安，西奔安定。〔考异曰：奚斤传作「乙升」，今从帝纪。〕十二月，斤入长安，秦、雍氐羌皆诣斤降。〔雍，于用翻。降，户江翻。〕河西王蒙逊及氐王杨玄闻之，皆遣使附魏。〔兵以气势为用者也，统万围而诸镇失守，气势然也。〕

     前吴郡太守徐佩之聚党百余人，谋以明年正会于殿中作乱，事觉，壬戌，收斩之。〔正会，明年正月朔旦朝会也，亦曰元会。〕

     营阳太妃卒。

     秦征南将军吉毗镇南漒，〔乞伏国仁置十二郡，漒川其一也；南漒当又在漒川之南。漒，其良翻。〕陇西人辛澹帅户三千据城遂毗，毗走还枹罕，澹南奔仇池。〔澹，徒览翻。帅，读曰率。〕

     魏初得中原，民多逃隐。天兴中，诏采诸漏户，令输缯帛；〔魏皇始二年克中山，始得中原，晋安帝之隆安元年也；明年，改元天兴。缯，慈陵翻。〕于是自占为紬疬罗縠户者甚众，〔占，之赡翻。紬，除留翻。縠，户谷翻。〕不隶郡县；赋役不均。是岁，始诏一切罢之，以属郡县。

     四年〔（丁卯、四二七）〕

     春，正月，辛巳，帝祀南郊。

     乙酉，魏主还平城。统万徙民在道多死，能至平城者什纔六七

     己亥，魏主如幽州。夏主遣平原公定帅众二万向长安。魏主闻之，伐木阴山，大造攻具，再谋伐夏。

     山羌叛秦。〔羌分居武始、洮阳南山者曰山羌。〕二月，秦王炽盘遣左丞相昙达招慰武始诸羌，征南将军吉毗招慰洮阳诸羌。〔晋惠帝置洮阳县，属狄道郡。昙，徒含翻。〕羌人执昙达送夏；吉毗为羌所击，奔还，士马死伤者什八九。

     魏主还平城。

     乙卯，帝如丹徒；己巳，谒京陵。初，高祖既贵，命藏微时耕具以示子孙。帝至故宫，〔晋之东迁也，刘氏自彭城移居晋陵丹徒之京口里，陵墓及故宫在焉。〕见之，有惭色。近侍或进曰：「大舜躬耕历山，伯禹亲事水土。〔舜耕于历山，历山之人皆让畔。伯禹亲事水土，手足胼胝。〕陛下不遗物，安知先帝之至德，稼穑之艰难乎！」

     二〔【章：甲十六行本「二」作「三」；乙十一行本同；张校同。】〕月，丙子，魏主遣高凉王体镇长安。礼，斤之孙也。〔拓跋斤见一百四卷晋孝武太元元年。〕又诏执金吾桓貣造桥于君子津。

     丁丑，魏广平王连卒。

     丁亥，帝还建康。

     戊子，尚书右仆射郑鲜之卒。

     秦王炽盘以辅国将军段晖为凉州刺史，镇乐都；〔乐，音洛。〕平西将军曲景为沙州刺史，镇西平；宁朔将军出连辅政为梁州刺史，镇赤水。

     夏，四月，丁未，魏员外散骑常侍步堆等来聘。〔曹魏之末，置员外散骑常侍。散，悉亶翻。骑，奇寄翻。〕

     庚戌，以廷尉王徽之为交州刺史，征前刺史杜弘文。弘文有疾，自舆就路；或劝之待病愈，弘文曰：「吾杖节三世，〔弘文父慧度、祖瑗，三世镇交州。〕常欲投躯帝庭，况被征乎！」遂行，卒于广州。〔被，皮义翻。卒，子恤翻。〕弘文，慧度之子也。

     魏奚斤与夏平原公定相持于长安。魏主欲乘虚伐统万，简兵练士，部分诸将，〔分，扶问翻。〕命司徒长孙翰等将三万骑为前驱，常山王素等步兵三万为后继，南阳王伏真等将步兵三万部送攻具，将军贺多罗将精骑三千为前候。〔前候者，居前为候骑。将，即亮翻。骑，奇寄翻；下同。〕素，遵之子也。〔拓跋遵见一百八卷晋孝武太元二十年。〕五月，魏主发平城，命龙骧将军代人陆俟督诸军镇大碛以备柔然。〔魏书官氏志：内入诸姓，步六孤氏后改为陆氏。骧，思将翻。碛，七迹翻。〕辛巳，济君子津。

     壬午，中护军王华卒。

     魏主至拔邻山，〔拔邻山在黑水东北。〕筑城，舍辎重，〔北史「舍」作「舍」，当从之，读如字。重，直用翻。〕以轻骑三万倍道先行。群臣咸谏曰：「统万城坚，非朝夕可拔。今轻军讨之，进不可克，退无所资，不若与步兵、攻具一时俱往。」帝曰：「用兵之术，攻城最下；必不得已，然后用之。今以步兵、攻具皆进，彼必惧而坚守。若攻不时拔，食尽兵疲，外无所掠，进退无地。不如以轻骑直抵其城，彼见步兵未至，意必宽弛；吾羸形以诱之，〔羸，伦为翻。诱，音酉。〕彼或出战，则成擒矣。所以然者，吾之军士去家二千余里，又隔大河，所谓『置之死地而后生』者也。〔去国远鬬，人皆致死，故其锋不可当。〕故以之攻城则不足，决战则有余矣。」遂行。

     六月，癸卯朔，日有食之。

     魏主至统万，分军伏于深谷，以少众至城下。〔藏匿其众，以少众至城下，诱其出战。少，诗沼翻。〕夏将狄子玉降魏，〔将，即亮翻。降，户江翻。〕言：「夏主闻有魏师，遣使召平原公定，定曰：『统万坚峻，未易攻拔。〔易，以豉翻。〕待我擒奚，然后徐往，内外击之，蔑不济矣。』故夏主坚守以待之。」魏主患之，〔患其不出战也。〕乃退军以示弱，遣娥清及永昌王健帅骑五千西掠居民。〔帅，读曰率。骑，奇寄翻；下同。〕

     魏军士有得罪亡奔夏者，言魏军粮尽，士卒食菜，辎重在后，步兵未至，宜急击之。夏主从之，〔使魏主用间亦不如是之巧，殆天启之也。重，直用翻。〕甲辰，将步骑三万出城。长孙翰等皆言：「夏兵步陈难陷，〔陈，读曰阵。〕宜避其锋。」魏主曰：「吾远来求贼，惟恐不出。今既出矣，乃避而不击，彼奋我弱，非计也。」遂收众伪遁，引而疲之。

     夏兵为两翼，鼓噪追之，行五六里，会有风雨从东南来，扬沙晦冥。宦者赵倪，颇晓方术，言于魏主曰：「今风雨从贼上来，我向之，彼背之，〔背，蒲妹翻。〕天不助人；且将士饥渴，愿陛下摄骑避之，〔摄，收也。〕更待后日。」崔浩叱之曰：「是何言也！吾千里制胜，一日之中，岂得变易！〔言先定必胜之计，故千里行师，不可以风雨之故变易成算于一日之间。〕贼贪进不止，后军已绝，宜隐军分出，掩击不意。风道在人，岂有常也！」〔言风在人用之，分兵出其后，顺风击之，则风为我用，岂有常势哉！〕魏主曰「善！」乃分骑为左右队以掎之。〔掎，居蚁翻。〕魏主马蹶而坠，几为夏兵所获；拓跋齐以身捍蔽，决死力战，夏兵乃退。魏主腾马得上，刺夏尚书斛黎文，杀之，又杀骑兵十余人，身中流矢，〔几，巨依翻。上，时掌翻。刺，七亦翻。中，竹仲翻。斛黎，虏复姓。〕奋击不辍，夏众大溃。齐，翳槐之玄孙也。〔翳槐，什翼犍之兄，晋成帝咸和四年立。〕

     魏人乘胜逐夏主至城北，杀夏主之弟河南公满及兄子蒙逊，死者万余人。夏主不及入城，遂奔上邽。魏主微逐奔者，入其城；拓跋齐固谏，不听。夏人觉之，诸门悉闭；魏主因与齐等入其宫中，得妇人裙，系之槊上，魏主乘之而上，仅乃得免。会日暮，夏尚书仆射问至奉夏主之母出走，〔问，姓；至，名。孙愐曰：襄州有问姓。〕长孙翰将八千骑追夏主至高平，不及而还。

     乙巳，魏主入城，获夏王、公、卿、将、校及诸母、后妃、姊妹、宫人以万数，马三十余万匹，牛羊数千万头，府库珍宝、车旗、器物不可胜计，〔将，即亮翻。校，户教翻。胜，音升。〕颁赐将士有差。

     初，夏世祖性豪侈，〔夏王勃勃，庙号世祖。〕筑统万城，〔事见一百十六卷晋安帝义熙九年。〕高十仞，基厚三十步，上广十步，宫墙高五仞，〔高，古号翻。厚，户遘翻。广，古旷翻。〕其坚可以厉刀斧。台榭壮大，皆雕镂图画，被以绮绣，穷极文采。魏主顾谓左右曰：「蕞尔国而用民如此，〔被，皮义翻。蕞，徂内翻。〕欲不亡得乎！」

     得夏太史令张渊、徐辩，复以为太史令。得故晋将毛修之、秦将军库洛干，归库洛干于秦，以毛修之善烹调，用为太官令。〔毛修之为夏所禽，见一百十八卷晋安帝义熙十四年。库洛干被禽，见上年。〕魏主见夏著作郎天水赵逸所为文，誉夏主太过，〔誉，音余。〕怒曰：「此竖无道，何敢如是！谁所为邪﹖当速推之！」〔欲按其罪也。〕崔浩曰：「文士褒贬，多过其实，盖非得已，不足罪也。」乃止。魏主纳夏世祖三女为贵人。

     奚斤与夏平原公定犹相拒于长安。魏主命宗正娥清、太仆丘堆帅骑五千略地关右。定闻统万已破，遂奔上邽；斤追至雍，不及而还。〔雍，于用翻。〕清、堆攻夏贰城，拔之。

     魏主诏斤等班师。斤上言：「赫连昌亡保上邽，鸠合余烬，未有蟠据之资；今因其危，灭之为易。〔易，以豉翻。〕请益铠马，平昌而还。」〔铠，可亥翻。〕魏主不许。斤固请，乃许之，给斤兵万人，遣将军刘拔送马三十〔【章：甲十六行本「十」作「千」；乙十一行本同；孔本同。】〕匹，并留娥清、丘堆使共击夏。

     辛酉，魏主自统万东还，以常山王素为征南大将军、假节，与执金吾桓贷、莫云留镇统万。〔魏书官氏志，内入诸姓，乌丸氏为桓氏。〕云，题之弟也。〔莫题见一百十四卷晋安帝义熙四年。〕

     秦王炽盘还枹罕。〔夏既破，故炽盘还。枹，音肤。〕

     秋，七月，己卯，魏主至柞岭。〔柞岭即柞山之岭。柞，则洛翻。〕柔然寇云中，闻魏已克统万，乃遁去。

     秦王炽盘谓群臣曰：「孤知赫连氏必无成，冒险归魏，〔事见上卷营阳王景平元年。〕今果如孤言。」八月，遣其叔父平远将军渥头等入页于魏。

     壬子，魏主还至平城，以所获颁赐留台百官有差。

     魏主为人，壮健鸷勇，临城对陈，〔陈，读曰阵。〕亲犯矢石，左右死伤相继，神色自若；由是将士畏服，咸尽死力。〔将，即亮翻；下同。〕性俭率，服御饮膳，取给而已。群臣请增峻京城及修宫室曰：「易云：『王公设险，以守其国。』〔易坎卦彖辞。〕又萧何云：『天子以四海为家，不壮不丽，无以重威。』」〔事见十一卷汉高帝七年。〕帝曰：「古人有言：『在德不在险。』〔吴起之言。〕屈丐蒸土筑城而朕灭之，岂在城也﹖今天下未平，方须民力，土功之事，朕所未为。萧何之对，非雅言也。」〔雅，正也。〕每以为财者军国之本，不可轻费。至于赏赐，皆死事勋绩之家，亲戚贵宠未尝横有所及。〔横，户孟翻。〕命将出师，指授节度，违之者多致负败。明于知人，或拔士于卒伍之中，唯其才用所长，不论本末。听察精敏，下无遁情，赏不违贱，罚不避贵，虽所甚爱之人，终无宽假。常曰：「法者，朕与天下共之，何敢轻也。」然性残忍，果于杀戮，往往已杀而复悔之。〔如崔浩之类是也。复，扶又翻。〕

     九月，丁酉，安定民举城降魏。〔夏都既破，安定亦降。降，户江翻；下同。〕

     氐王杨玄遣将军苻白作围秦梁州刺史出连辅政于赤水；城中粮尽，民执辅政以降。辅政至骆谷，逃还。冬，十月，秦以骁骑将军吴汉为平南将军、梁州刺史，镇南漒。〔骁，坚尧翻。骑，奇寄翻。漒，其良翻。〕

     十一月，魏主遣军司马公孙轨兼大鸿胪，持节策拜杨玄为都督荆．梁等四州诸军事、梁州刺史、南秦王。〔封玄为南秦王以别乞伏炽盘。胪，陵如翻。〕及境，玄不出迎；轨责让之，欲奉策以还，玄惧而郊迎。魏王善之，以轨为尚书。轨，表之子也。〔表死于营阳王景平元年。〕

     十二月，秦梁州刺史吴汉为群羌所攻，帅户二千还于枹罕。〔帅，读曰率。〕

     魏主行如中山；癸卯，还平城。

