卷第一百二十四【宋纪六】起玄]敦（壬午），尽柔兆淹茂（丙戍），凡五年。


     太祖文皇帝中之中


     元嘉十九年〔（壬午、四四二）〕


     春，正月，甲申，魏主备法驾，诣道坛受符，骑帜尽青。自是每帝即位皆受。〔此所受者，今道士所谓法也。隋志曰：道士受道之法，初受五千文，次受三洞，次受洞玄，次受上清。皆素书，纪诸天曹官属佐吏之名。又有诸符错在其间，文章诡怪，世所不识。，龙玉翻。〕谦之又奏作静轮宫，〔水经注：静轮宫在道坛东北，道坛在平城东水之左。〕必令其高不闻鸡犬，欲以上天神。崔浩劝帝为之，功费万计，经年不成。天子晃谏曰：「天人道殊，卑高定分，〔分，扶问翻。〕不可相接，理在必然。今虚耗府库，疲弊百姓，为无益之事，将安用之！必如谦之所言，请因东山万仞之高，〔谓平城之东山也。〕为功差易。」〔易，以鼓翻〕帝不从。


     夏，四月，沮渠无讳将万余家，弃敦煌西就沮渠安周。未至，鄯善王比龙畏之，将其众奔且末，〔沮，子余翻。将，即亮翻。敦，徒门翻。鄯，上扇翻。且末，汉故国，在鄯善西，去代八千三百二十里。且，子余翻。〕其世子降于安周。〔降，户江翻。〕无讳遂据鄯善，其士卒经流沙渴死者太半。


     李宝自伊吾帅众二千入据敦煌，〔帅，读曰率。〕缮修城府，安集故民。


     沮渠牧犍之亡也，〔见上卷十六年。犍，居言翻。〕凉州人爽据高昌，自称太守。唐契为柔然所逼，拥众西趋高昌，〔犍，苦滥翻。守，手又翻。趋，七喻翻。〕欲夺其地。柔然遣其将阿若追击之，契败死。〔营阳王景平元年，契与李宝同奔伊吾。〕契弟和收余众奔车师前部王伊洛。时沮渠安周屯横截城，和攻拔之，又拔高宁、白力二城，〔李延寿曰：高昌国有四十六镇，交河、田地、高宁、白刃、横截等，余不具载。「白力」，当作「白刃」。〕遣使请降于魏。〔使，疏吏翻。〕


     甲戍，上以疾愈，大赦。


     五月，裴方明等至汉中，与刘真道等分兵攻武兴、下辩、白水，皆取之。〔「下辩」，汉书作「下辨」。并，音皮苋翻。〕杨难当遣建节将军符弘祖守兰皋，〔元丰九域志：阶州将利县有兰皋镇。按五代志，将利县，后魏武兴郡之石门县也。萧子显曰：武兴西北有兰皋戍，去仇池二百里。「符」，恐当作「苻」；杨氏、苻氏，皆氐种也。〕使其子抚军大将军和将重兵为后继。方明与弘祖战于浊水，〔浊水城在上录县东南，武街城西北。郦道曰：浊水即白水也。武街城故下辨县治。〕大破之，斩弘祖；和退走，追至赤亭，又破之。难当奔上；获难当兄子建节将军保炽。难当以其子虎为益州刺史，守阴平，闻难当走，引兵还，至下辨；方明使其子萧之邀击之，擒虎，送建康，斩之；仇池平。以辅国司马胡崇之为北秦州刺史，镇其地；立杨保炽为杨玄后，使守仇池。〔杨难当废玄子保宗而自立，见一百二十一卷六年。〕魏人遣中山王辰迎杨难当诣平城。秋七月，以刘真道为雍州刺史，〔雍，于用翻。〕裴方明为梁、南秦二州刺史；方明辞不拜。〔考异曰：真道传，此事在胡崇之没后；氐胡传，崇之没在明年二月；即真道传误。〕


     丙寅，魏主使安西将军古弼〔考异曰：宋索虏传作「吐奚爱弼」，氐胡传作「吐奚弼」，盖其旧姓。今从后汉书。〕督陇右诸军及殿中虎贲〔贲，音奔。〕与武都王杨保宗自祁山南入，〔保宗奔魏见上卷十六年。〕征西将军渔阳皮豹子与琅邪王司马楚之督关中诸军自散关西入，俱会仇池。又使谯王司马文思督洛、豫诸军南趋襄阳，〔营阳王景平二年，魏取河南，置洛州于洛阳，豫州于虎牢。趋，七喻翻；下同。〕征南将军刁雍东趋广陵，〔雍，于容翻。〕移书徐州，称为杨难当报仇。〔为，于伪翻。〕


     甲戍晦，日有食之。


     唐契之攻阚爽也，〔考异曰：宋氐胡传作「阚爽」。今从后魏书。〕爽遣使诈降于沮渠无讳，欲与之共击契。〔使，疏吏翻。〕八月，无讳将其众趋高昌；比至，〔将，即亮翻；下同。比，必利翻，及也。〕契已死，爽闭门拒之。九月，无讳将卫兴奴夜袭高昌，屠其城，〔考异曰：宋书，「卫兴奴」作「卫」，今从后魏书。〕爽奔柔然。无讳据高昌，遣其常侍泛隽奉表诣建康。〔泛，音凡。〕诏以无讳都督凉．河．沙三州诸军事、征西大将军、凉州刺史、河西王。〔考异曰：宋本纪，封爵在六月，传在九月末。今从传。〕


     冬，十月，己卯，魏立皇子伏罗为晋王，翰为〔秦王，谭为燕王，建为楚王，余为吴王。


     甲申，柔然遣使诣建康。


     十二月，辛巳，魏襄城孝王卢鲁元卒。


     丙申，诏鲁郡修孔子庙及学舍，蠲墓彻五户课役以供洒扫。〔洒，所卖翻，又所买翻。扫，素报翻，又苏老翻。〕


     李宝遣其弟怀达、子承奉表诣平城；魏人以卖为都督西垂诸军事、〔远边日垂。〕镇西大将军、开府仪同三司、沙州牧、敦煌公，〔敦，徒门翻。〕四品以下听承制假授。


     雍州刺史晋安襄侯刘道产卒。道产善为政，民安其业，大小丰赡，由是民间有襄阳乐歌。〔雍，于用翻。赡，时艳翻。卒，子恤翻。乐，音洛。〕山蛮前后不可制者皆出，缘沔为村落，户口殷盛。及卒，蛮追送至沔口。未几，群蛮大动，〔道产卒未几而群蛮作乱，后之人不能容义之也。沔，弥兖翻。几，居岂翻。〕征西司马朱修之讨之，不利；诏建威将军沈庆之代之，杀虏万余人。


     魏主使尚书李顺差次群臣，赐以爵位；顺受贿，品第不平。是岁，凉州人徐桀告之，魏主怒，且以顺保庇沮渠氏，面欺误国，〔事见上卷十六年。〕赐顺死。


     二十年〔（癸未、四四三）〕


     春，正月，魏皮豹子进击乐乡，将军王奂之等败没。魏军进至下辩，将军强玄明等败死。〔强，其两翻。〕二月，胡崇之与魏战于浊水，崇之为魏所擒，余众走还汉中。将军姜道祖兵败，降魏，〔降，户江翻。〕魏遂取仇池。杨保炽走。


     丙午，魏主如恒山之阳；〔恒，户登翻。〕三月，庚申，还宫。


     壬戍，乌洛侯遣使如魏。〔乌洛侯国在地豆干国北，去代四千五百余里。地豆干在室韦四千余里，室韦当勿吉之北，勿吉在高丽之北，则乌洛侯东夷也。使，疏吏翻。〕初，魏之居北′荒也，凿石无庙，在乌洛侯西北，以祀其先，高七十尺，深九十步。〔度高曰高，音居号翻。度深曰深，音式禁翻。〕及乌洛侯使者至魏，言石庙具在，魏主遣中侍郎李敞诣石庙致祭，刻祝文于壁而还，去平城四千余里。


     魏河间公齐与武都王杨保宗对镇雒谷，〔雒谷，即雒谷，北史作「骆」。〕保宗弟文弟文德说保宗，令闭险自固以叛魏。〔说，输芮翻。〕或以告齐，夏四月，齐诱执保宗，送平城，杀之。前镇东司符达、〔「司」上当有「军」字；否则「司」下当有「马」字。〔【章：十二行本「司」下正有「马」字；孔本同；张校同。】〕征西从事中郎任F等〔符达等皆杨氏官属也。任，音壬。F，敷尾翻。〕遂举兵立杨文德为主，据白崖，〔今大安军东北八十里有白崖。大安军，古葭萌地也。考异曰：宋氐胡传云：「拓跋齐闻兵起，遁走，达追击斩齐，因据白崖。」按后魏河间公齐传云：「文德求援于宋，宋遗房亮之、符昭、啖龙等帅众助文德，斩龙，禽亮之，氐遂平，以功拜内都大官，卒。」然则宋书误也。〕分兵取诸戍，〔进围仇池，自号征西将军、秦．河．梁三州牧、仇池公，〔考异曰：宋书在三月；魏书在四月，今从之。〕


     甲午，立皇子诞为广陵王。


     丁酉，魏大赦。


     己亥，魏主如阴山。


     五月，魏古弼发上、高平、岍城诸军击杨文德，〔「岍城」，意当作「城」。，口坚翻。〕文德退走。皮豹子督关中诸军至下辩，闻仇池解围，欲还；弼遣人谓豹子曰：「宋人耻败，必将复来。〔复，扶又翻。〕军还之后，再举为难，不如练兵蓄力以持之。不出秋冬，宋师必至，以逸待劳，无不克矣。」豹子从之。魏以豹子为仇池镇将。


     杨文德遣使来求援。〔使，疏吏翻。〕秋，七月，癸丑，诏以文德为都督北秦．雍二州诸军事、征西大将军、北秦州刺史、武都王。〔雍，于用翻。〕文德屯葭芦城，〔五代志：武都郡盘堤县，西魏之南五部县也。魏又置武阳郡及茄芦县，后周皆并入盘堤。祝穆曰：盘池山在阶州福津县东南七十里。郡县志：魏将邓艾与蜀将姜维相持于此，置茄芦戍，后于此置县。〕以任F为左司马；武都、阴平氐多归之。


     甲子，前雍州刺史刘真道、梁．南秦二州刺史裴方明坐破仇池减匿金宝及善马，下狱死。〔宋人舍功录过，自戮良将，宜其为魏人所窥。下，遐稼翻。〕


     九月，辛巳，魏主如漠南。甲辰，舍辎重，〔重，直用翻。〕以轻骑袭柔翻，〔骑，奇寄翻；下同。〕分军为四道：乐安王范、建宁王崇各统十五将出东道，乐平王丕督十五将出西道，魏主出中道，中山王辰督十五将为后继。〔将，即亮翻。〕


     魏主至鹿浑谷，〔鹿浑谷即鹿浑海之谷也，本高车袁纥部所居，其地直平城西北，其东即弱洛水。〕遇敕连可汗。〔可，从刊入声。汗，音寒。〕太子晃言于魏主曰：「贼不意大军猝至，宜掩其不备，速进击之。」尚书令刘e固谏，以为贼营中尘盛，其众必多，出至平地，恐为所围，不如须诸军大集，〔须，待也。〕魏主疑之，不急击。柔然遁去，追至石水，不及而还。〔石水在根河北。还，从宣翻，又如字。〕既而获柔然候骑曰：「柔然不觉魏军至，上下惶骇，引众北走，经六七日，知无追者，乃始徐行。」魏主深恨之。〔为魏诛刘e、中山王辰等张本。〕自是军国大事，皆与太子谋之。


     司马楚之别将兵督军粮，镇北将军封沓亡降柔然，说柔然令击楚之以绝军食。〔降，户江翻。说，输芮翻。〕俄而军中有告失驴耳者，诸将莫晓其故，楚之曰：「此必贼遣奸人入营觇伺，〔觇，丑廉翻，又丑艳翻。伺，相吏翻。〕割驴耳以为信耳。贼至不久，宜急为之备。」乃伐柳为城，以水灌之令冻；城立而柔然至，冰坚滑，不可攻，乃散走。


     十一月，将军姜道盛与杨文德合众二万攻魏浊水戍，魏皮豹子、河间公齐救之，道盛败死。


     甲子，魏主还，至朔方，诏令皇太子副理万机，总统百揆。〔考异曰：宋索虏传：「晃与大臣崔氏、寇氏不睦，崔、寇谮之。玄高道人有道术，晃使祈福，七日七夜。佛狸梦其祖父并慈，手刃向之曰：『汝何故信谗，欲害太子！』佛狸惊爵，下伪诏曰：『王者大业，篡承为重，储宫嗣绍，百王旧例。自今以往，事无巨细，必经太子然后上闻。』事节小异，今从后魏书。〕且曰：「诸功臣勤劳日久，皆当以爵归第，随时朝请，飨宴朕前，论道陈谟而已，不宜复烦以剧职；〔朝，直遥翻。复，扶又翻。〕更举贤俊以备百官。」十二月，丁〔【章：十二行本「丁」作「辛」；乙十一行本同；孔本同；退斋校同。】〕卯，魏主还平城。〔自伐柔然还也。〕


     二十一年〔（甲申、四四四）〕


     春，正月，己亥，帝耕藉田，大赦。〔藉，秦昔翻。考异曰：宋略「辛酉，藉田，大赦」下有「戊午」，又有「辛酉」，误也。今从宋书。〕


     壬寅，魏太子始总白揆，命侍中．中书监穆寿、司徒崔浩、侍中张黎、古弼辅太子决庶政，上书者皆称臣，仪与表同。


     古弼为人，忠慎质直；尝以上谷苑囿太广，乞减太半以赐贫民，入见魏主，欲奏其事。〔据北史古弼传：「时上谷人上书，言苑囿过度，人无田业，宜减太半以赐贫者。」盖上谷距代都甚远，魏末尝置苑囿于其地。而道武帝起鹿苑于南台阴，北距长城，东苞白登，属之西山，广轮数十里。天兴六年，幸南平城，规度南夏屋山背黄瓜堆以建新邑。至天赐三年，遂筑南宫阙，引沟穿池，广苑囿，所谓太广者此也，不在上谷。当以北史为正。见，贤遍翻。〕帝方与给事中刘树围，志不在弼；弼侍坐良久，不获陈闻。〔坐，徂卧翻。〕忽起，猝树头，〔猝，昨没翻。〕掣下床，搏其背，〔掣，尺列翻。殴，乌口翻。〕曰：「朝廷不治，实尔之罪！」〔治，直之翻。〕帝失容，舍曰：「不听奏事，朕之过也，树何罪！置之！」弼具以状闻，帝皆可其奏。弼曰：「为人臣无礼至此，其罪大矣。」出诣公交车，免冠徒跣请罪。帝召入，谓曰：「吾闻筑社之役，蹇蹶而筑之，〔蜀注曰：跛蹇而颠蹶也。〕端冕而事之，神降之福。然则卿有何罪！其冠履就职。可以利社稷，便百者，竭力为之，勿顾虑也。」


     太子课民稼穑，使无牛者借人牛以耕种，而为之芸田以偿之，〔为，于伪翻。〕凡耕种二十二亩而芸七亩，大略以为是率。使民各标姓名于田首以知其勤惰，禁饮酒游戏者。于是垦田大增。


     戊申，魏主诏：「王、公以下至庶人，有私养沙门、巫于家者，〔男曰巫，女曰觋。觋，刑狄翻。〕皆遣诣官曹；过二月十五日不出，沙门、巫死，主人门诛。」〔门诛者，阖门尽诛之。〕庚戍，又诏：「王、公、卿、大夫之子皆诣太学，其白工、商贾之子，当各习父兄之业，〔贾，音古。〕毋得私立学校；〔校，户教翻。〕违者，师死，主人门诛。」


     二月，辛未，魏中山王辰、内都坐大官薛辨、〔魏置中都大官、外都大官、都坐大官，皆掌折狱，谓之三都。坐，徂卧翻。〕尚书奚眷等八将〔将，即亮翻；下同。〕坐击柔然后期，斩于都南。


     初，魏尚书令刘e，久典机要，〔宋高祖永初末，魏明元帝寝疾，魏主监国，刘e与古弼等选侍东宫，对综机要，至是二十余年矣。〕恃宠自专，魏主心恶之。〔恶，乌路翻。〕及将袭柔然，e谏曰：「蠕蠕迁徒无常，前者出师，劳而无功，〔e之言盖指太延四年魏主伐柔然至白阜时也。蠕，人兖翻。〕不如广农积谷以待其来。」崔浩固劝魏主行，魏主从之。e耻其言不用，欲败魏师；〔败，补迈翻。〕魏主与诸将期会鹿浑谷，e矫诏易其期。帝至鹿浑谷〔【章：十二行本「谷」下有「欲击柔然，e留鹿浑谷」十七字，乙十一行本同；孔本同；张校同。】〕六日，诸将不至，柔然遂远遁，追之不及。军还，经漠中，粮尽，士卒多死。e阴使人惊魏军，劝帝委军轻还，帝不从。e以军出无功，请治崔浩之罪。〔治，直之翻；下同。〕帝曰：「诸将失期，遇贼不击，浩何罪也！」浩以e矫诏事白帝，帝至五原，收e，囚之。帝之北行也，e私谓所亲曰：「若车驾不返，吾当立乐平王。」嵩曰：「有姓无名。」帝闻之，命有司穷治，索嵩家，得谶书。〔索，山客翻。〕事连南康公狄邻，e、嵩、邻皆夷三族，死者百余人。e在势要，好作威福，〔好，呼到翻。〕诸将破敌，所得财物皆与e分之。既死，籍其家，财巨万，帝每言之则切齿。


     癸酉，乐平戾王丕以忧卒。初，魏主筑白台，高二百余尺。〔魏主嗣泰常二年秋七月乙酉，起白台于平城南，高二十丈。〕丕梦登其上，四顾不见人，命术士董道秀筮之，道秀曰：「大吉」丕默有喜色。及丕卒，道秀亦坐弃市。高允闻之，曰：「夫筮者当依附劝以忠孝。〔汉严君平卜筮于成都也，〔人有邪恶非正之间，则依着龟为言利害，与人子言依着龟为言利害，与人子依于孝，与人弟依于顺，与人臣言依于忠；各因势道之以善。高允之言。祖君平之术也。〕王之问道秀也，道秀宜曰：『穷高为亢。易曰：「亢龙有悔，」又曰：「高而无民，」〔易干上九及文言之辞。亢，苦浪翻。〕皆不祥也，王不可以不戒。』如此，则王安于上，身全于下矣。道秀反之，宜其死也。」


     庚辰，魏主幸庐。〔自南、北国分治，人主所至，例不书幸，此必误也。〕


     己丑，江夏王义恭进位太尉，领司徒。〔夏，户雅翻。〕


     庚寅，以侍中、领右卫将军沈演之为中领军，左卫将军范晔为太子詹事。


     辛卯，立皇子宏为建平王。


     三月，甲辰，魏主还宫。


     癸丑，魏主遣司空孙道生镇统万。〔长，知两翻。〕


     夏，四月，乙亥，魏侍中、太宰、阳平王杜超为帐下所杀。


     六月，魏北部民杀立义将军衡阳公莫孤，帅五千余落北走，遣兵追击之，至漠南，杀其渠帅，余徒冀、相、定三州为营户。〔杜佑曰：魏道武天兴中，诏采漏户，令输纶绵。自后诸逃户占为茧罗谷者甚众，于是杂营户率逃谔煜拢不隶守宰，赋役不同；景穆皇帝一切罢之，以属郡县。孤帅，读曰率，渠帅，所类翻。相，息亮翻。〕


     吐谷浑王慕利延兄子纬世与魏使者谋降魏，〔纬世，即阿柴之长子纬代也，北史避唐太宗讳，改「世」为「代」。使，疏吏翻。降，户江翻。〕慕利延杀之。是月，纬世弟叱力延等八人奔魏，魏以叱力延为归义王。


     沮渠无讳卒，〔沮，子余翻。〕弟安周代立。


     魏入中国以来，虽颇用古礼祀天地、宗庙、百神，而犹循其旧俗，所祀胡神甚众。崔浩请存合于祀典者五十七所，其余复重及小神悉罢之。〔重，直龙翻。〕魏主从之。


     秋，七月，癸卯，魏东雍州刺史沮渠秉谋反，伏诛。〔隋志：绛郡，后魏置东雍州，后周改曰绛州。雍，于用翻。〕


     八月，乙丑，魏主亩于河西，尚书令古弼留守。〔守，手又翻。〕诏以肥马给猎骑，弼悉以弱者给之。帝大怒曰：「笔头奴敢裁量朕！〔骑，奇寄翻。量，音良。〕朕还台，先斩此奴！」弼头锐，故帝常以笔目之。弼官属惶怖，恐并坐诛，〔怖，普布翻。〕弼曰：「吾为人臣，不使人主盘于游亩，〔盘，乐也。〕其罪小；不备不虞，乏军国之用，其罪大。机今蠕蠕方强，南寇未灭，吾以肥马供军，弱马供猎，为国远虑，〔为，于伪翻。虽死何伤！且吾自为之，非诸君之忧也。」帝闻之，叹曰：「有臣如此，国之宝也。」赐衣一袭，〔衣一称为一袭，犹今言一副衣服也。〕马二匹，鹿十头。


     他日，魏主复亩于山北，〔山北，平城北山之北。复，扶又翻。〕获糜鹿数千头。诏尚书发车五百乘以运之。〔观下载弼表，盖发民车也。乘，绳证翻。〕诏使已去，魏主谓左右曰：「笔公必不与我，汝辈不如以马运之。」遂还。行百余里，得弼表曰：「今秋谷黄，麻菽布野，猪鹿窃食，乌e侵费，风雨所耗，朝夕三倍。〔言夕之所收，较于朝之所得失三倍，收获不可以不速，载糜鹿犹可缓。〕乞赐矜缓，使得收载。」帝曰：「果如吾言，笔公可谓社稷之臣矣！」


     魏主使员外散骑常侍高济来聘。〔散，悉翻。骑，奇寄翻。〕


     戊辰，以荆州刺史衡阳王义季为征北大将军、开府仪同三司、南兖州刺史，以南谯王义宣为荆州刺史。初，帝以义宣不才，故不用，会稽公主屡以为言，帝不得已用之。〔会稽公主，高祖长女，帝深加礼敬，家事大小必咨之。会，工外翻。〕先赐中诏敕之曰：「师护以在西久，〔诏自中出，不经门下者，谓之中诏，今之手诏是也。敕，戒也。义季，小字师护。〕比表求还，〔比，毗至翻，频也。〕今欲听许，以汝代之。师护虽无殊绩，e己节用，〔e，与洁同。〕通怀期物，不恣群下，声着西土，为土庶所安，论者乃未议迁之。今之回换，更为汝与师护年时一辈，〔为，于伪翻。〕欲各试其能。汝往，脱有一事减之者，既于西夏交有巨碍，〔江左六朝以荆楚为西夏。夏，户雅翻。〕迁代之讥，必归责于吾矣。〔言迁代之际，所任非人也。〕此事亦易勉耳，无为使人复生评论也！」〔易，以鼓翻。复，扶又翻。〕义宣至镇，勤自课厉，事亦修理。


     庚辰，会稽长公主卒。〔长，知两翻。卒，子恤翻。〕


     吐谷浑叱力延等请师于魏以讨吐谷浑王慕利延，魏主使晋王伏罗督诸军击之。


     九月，甲辰，以沮渠安周为都督凉．河．沙三州诸军事、凉州刺史、河西王。


     丁未，魏主如漠南，将袭柔然，柔然敕连可汗远遁，乃止。敕连寻卒，子吐贺真立，号处罗可汗。〔魏收曰：处罗，魏言唯也。可，从刊入声。汗，音寒。〕


     魏晋王伏罗至乐都，〔乐，音洛。〕引兵从间道袭吐谷浑，〔间，古苋翻。〕至大母桥。吐谷浑王慕利延大惊，逃奔白兰，慕利延兄子拾寅奔河西；魏军斩首五千余级。慕利延从弟伏念等帅万三千落降于魏。〔慕利延背阿柴折箭之诫，使之招引外寇，至于众叛亲离，固其宜也。从，才用翻。帅，读曰率。降，户江翻。〕


     冬，十月，己卯，以左军将军徐琼为兖州刺史，大将军参军申恬为冀州刺史。徒兖州镇须昌，〔沈约曰：武帝定河南，以兖州治滑台，文帝元嘉十三年治邹山，又寄治彭城；此又自彭城徒须昌也。〕冀州镇历下。〔历下，即历城。〕恬，谟之弟也。


     十二月〔【章：十二行本「月」下有「丙戍」二字；乙十一行本同；孔本同；张校同。】〕魏主还平城。


     是岁，沙州牧李宝入朝于魏，魏人留之，以为外都大官。〔为李氏贵盛张本。朝，直遥翻。〕


     太子率更令何承天撰元嘉新历，表上之。〔更，工衡翻。上，时掌翻；下所上同。〕以月食之冲知日所在。〔日与月对冲，光相R而知之。〕又以中星检之，知尧时冬至日在须女十度，〔此以尧典日短星昂」推之。〕今在斗十七度。又测景校二至，差三日有余，〔此亦用周礼测日至之景之法也。〕知今之南至日应在斗十三四度。于是更立新法，冬至徒上三日五时，日之所在，移旧四度。又月有迟疾，前历合朔，日食不在朔望；〔「日食」上当有「日」字。〕今皆以赢缩定其小余，以正朔望之日。〔「赢」或作「盈」。历法有大余、小余。史记历书曰：大余者，日也；小余者，月也。周天三百六十五度四分度之一日，日行一度，十二月而一周天。岁十二月，凡三百五十四日，以六除之，五六三百日，余五十四日为大余。周天三百六十五日度，以六甲除之，六六三百六十，余五为大余，小余即四分之一未满日之分数也。其分，每满三十二则成一日。盖奇日为大余，奇分为小余，积而成闰也。〕诏付外详之。太史令钱乐之等奏，皆如承天所上，唯月有频三大，频二小，比旧法殊为乖异，谓宜仍旧。诏可。


     二十二年〔（乙酉、四四五）〕


     春，正月，辛卯朔，始行新历。初，汉京房以十二律中吕上生黄锺，不满九寸，更演为六十律。〔中，读曰仲。更，工衡翻；下同。〕钱乐之复演为三百六十律，〔复，扶又翻。〕日当一管。何承之立议，以为上下相生，三分损益其一，盖古人简易之法，〔易，以鼓翻。〕犹如古历周天三百六十五度四分度之一也。而京房不悟，谬为六十，乃更设新律，林锺长六寸一厘，则从中吕还得黄锺十二，旋宫声韵无失。〔长，直亮翻。中，读曰仲。律历志：黄锺律九寸；三分损一，下生林锺，律六寸；三分林锺益一，上生太簇；三分太簇损一，下生南吕；三分南吕益一，上生姑洗；三分姑洗损一，下生应锺益一，上生蕤宾；三分蕤宾损一，下生大吕；三分大吕益一，上生夷则；三分夷则损一，下生夹锺；三分夹锺益一，上生无射，三分无射损一，下生中吕。阴阳相生，自黄锺始，而左旋，八八为伍。孟康注曰：从子数至未得八，下生林锺；数未至寅得八，上生太簇。律上下相生，皆以此为率。伍，耦也。八八为耦然月令注：中吕律长六寸，万九千六百八十三分寸之万二千九百七十四。若上生黄锺，当不止九寸。故孔颖达考其同异于月令疏曰：十二律有上生、下生、同位、异位、长短分寸之别，故郑注周礼太师职云：其相生则以阴阳六体，黄锺初九，下生林锺之初六，林锺又上生太簇之九二，太簇又下生南吕之六二，南吕又上生姑洗之九三，姑洗又下生应锺之六三，应锺又上生蕤宾之九四，蕤宾又上生大吕之六四，大吕又下生夷则之九五，夷则又上生夹锺之六五，夹锺又下生无射之上九，无射又上生中吕之上六。同位者，象夫妻；异位者，象子母；所谓律娶妻而吕生子也。同位象夫妻者，则黄锺之初九下生林锺之初六。同是初位，故为夫妇，又是律娶妻也。异位为子母者，谓林锺上生太簇。林锺是初位，太簇是二位，故云异位为子母，又是吕生子也。云五下、六上者，郑注云：五下、六上，乃一终矣，谓林锺、夷则、南吕、无射、应锺，皆被子午以东之管，三分减一，而下生之；大吕、太簇、夹锺、姑洗、中吕、蕤宾，皆被子午以西之管三分益一，而上生之。子午皆上生，应云六上者，以黄锺为诸律之首，物莫之先，似若无所禀生者，故不数黄锺也。其实十二律终于中吕，反归黄锺，生于中吕，三分益一，大略得应黄锺九十之数也。律历志云：黄锺为天统，林锺为地统，太簇为人统，故数整；余律则各有分数，随其相生之次。每辰各自为官，各有五声：黄锺为第一宫，下生林锺为征，上生太簇为商，下生南吕为羽，下生姑洗为角。林锺为第二官，上生太簇为征，下生南吕为商，上生姑洗为羽，下生应锺为角。太簇为第三宫，下生南宫为征，下生姑洗为商，下生应锺为羽，上生蕤宾为角。南吕为第四宫，上生姑洗为征，下生应锺为商，上生蕤宾为羽，下生大吕为角。姑洗为第五宫，下生应锺为征，上生蕤宾为商，上生大吕为羽，下生夷则为商，上生夹锺为羽，下生无射为角。大吕为第八宫，下生中吕为羽，上生黄锺为角。夹锺为第十宫，下生无射为征，上生中吕为商，上生黄锺为羽，下生林锺为角。无射为第十一宫，上生中吕为征，上生黄锺为商，下生林锺为羽，下生太簇为角。中吕为第十二宫，上生黄锺为征，下生林锺为商，上生太簇为羽，下生南宫为角。是十二宫各有五声，凡六十声。京房六十律相生之法，以上生下，皆三生二；以下生上，皆三生四；阳下生阴，阴上生阳，终于中吕，而十二律毕矣。中吕上生执始，执始下生去减，上下相生，终于南事（吕），而六十律毕矣。矣十二律之变至于六十，犹八卦之变至六十四也。六十律之名，详见续汉书补志。〕


     壬辰，以武陵王骏为雍州刺史。〔雍，于用翻。〕帝欲经略关、河，故以骏镇襄阳。


     魏主使散骑常侍宋掷雌浮！采，悉翻。骑，奇寄翻。郑于今翻。〕


     二月，魏主如上党，西至吐京，〔郦道元曰：吐京即汉西河郡吐军县，夷、夏俗音讹也。后魏置吐京郡。隋隰州石楼县，魏吐京郡地。〕讨陡叛胡，出配郡县。


     甲戍，立皇子t为东海王，昶为义阳王，〔t，吁韦翻。昶，丑两翻。〕


     三月，庚申，魏主还宫。


     魏诏：「诸疑狱皆付中书，以经义量决。」〔量，音良。〕


     夏，四月，庚戍，魏主遣征西大将军高凉吐谷浑王慕利延于白兰，秦州刺史代人封敕文、安远将军乙鸟头击慕利延兄子什归⒑薄！，音肤。〕


     河西之亡也，鄯善人以其地与魏邻，大惧，〔鄯，上扇翻。〕曰：「通其使人，知我国虚实，取亡必速。」乃闭断魏道，〔闭断魏通西域之道也。使，疏吏翻；下同。断，丁管翻。〕使者往来，辄钞劫之。〔钞，楚交翻。〕由是西域不通者数年。魏主使散骑常侍万度归发凉州以西兵击鄯善。


     六月，壬辰，魏主北巡。


     帝谋伐魏，罢南豫州入豫州，以〔【章：十二行本「以」上有「辛亥」二字；乙十一行本同；孔本同；张校同。】〕南豫州刺史南平王铄为豫州刺史。〔高祖永初二年，分淮东之地为南豫州，治历阳；淮西为豫州，或治寿阳，或治汝南。铄，式约翻。〕


     秋，七月，己未，以尚书仆射孟为左仆射，〔，鱼豆翻。〕中护军何尚之为右仆射。


     武陵王骏将之镇，时缘沔诸蛮犹为寇，〔沔，弥兖翻。〕水陆梗碍；骏分军遣抚军中兵参军沈庆之掩击，大破之。骏至镇，蛮断驿道，〔断，丁管翻。〕欲攻随都；随郡太守河东柳元景得六七百人，邀击，大破之。遂平诸蛮，获七万余口。樯铰最强，〔水经注云：水出蔡阳县东南大洪山，山在随郡之西南，竟陵之东北，盘基所跨，广圆一百余里。樗出于其山之阴，时人以为樗所导，亦曰樯健椋音云。〕沈庆之讨平之，获三万余口，徒万余口于建康。


     魏主如阴山之北，发诸州兵三分之一，各于其州戒严，以须后命。〔须，待也。〕徒诸种杂民五千余家于北边，〔种，章勇翻。〕令就北畜牧，以饵柔然。


     壬寅，魏高凉王那军至宁〔【严：「宁」改「曼」。】〕头城，〔宁头城当在白兰东北。〕吐谷浑王慕利延拥其部落西度流沙。吐谷浑慕t之子被曩逆战；那击破之；被曩遁走，中山公社丰帅精骑追之，〔t，古回翻。帅，读曰率。〕度三危，至雪山，〔郦道元曰：三危山在敦煌县南。〕生擒被曩及吐谷浑什归、乞伏炽盘之子成龙，皆送平城。〔乞伏成龙盖因赫连定之败没于吐谷浑。〕慕利延遂西入于阗，〔阗，徒贤翻，又徒见翻。〕杀其王，据其地，死者数万人。


     裴子野论曰：善乎太祖之训也！夫侈兴于有余，俭生于不足。欲其隐约，莫若贫贱！习其险艰，利以任使；为〔【章：十二行本「为」作「达」；乙十一行本同；孔本同。】〕其情伪，易以躬临。〔易，以鼓翻。〕太祖若能率此训也，难其志操，卑其礼秩，教成德立，然后授以政事，则无怠无荒，可播之于九服矣。〔周制九服，侯服、甸服、男服、采服、卫服、蛮服、夷服、镇服（藩服），每服五百里。谓之服者，责以服事天子为职也。〕


     高祖思固本枝，崇树襁褓；后世遵守，迭据方岳。〔谓义真、义康、义恭、义宣皆迭居方面。襁，居两翻。褓，音保。〕及乎秦始之初，升明之季，绝咽于衾衽者动数十人。〔谓明帝杀孝武诸子，而宋、齐禅代之际萧氏夷刘氏也。咽，音烟。〕国之存亡，既不是系，早肆民上，〔左传：晋师曰：「天之爱民甚矣，岂其使一人肆于民上！」〕非善诲也。


     魏〔民间讹言「灭魏者吴」，〔种，章勇翻。〕有众十余万；遣其党赵绾来，上表自归。冬，十月，戊子，长安镇副将拓跋纥帅众讨吴，纥败死。〔上，时掌翻。将，即亮翻。纥，下没翻。〕吴众愈盛，〔民皆渡渭奔南山。〔长安南山也。〕魏主发高平敕勒骑赴长安，命将军叔孙拔领摄并、秦、雍三州兵屯渭北，〔骑，奇寄翻。雍，于用翻。〕


     盖吴遣别部帅白广平〔帅，所类翻。〕西掠新平，安定诸胡皆众应之。又分兵东掠临晋巴东，〔「巴」当作「巳」。〕将军章直击破之，溺死于河者三万余人。〔溺，奴狄翻。〕吴又遣兵西掠，至长安，将军叔孙拔与战于渭北，大破之，斩首三万余级。


     河东蜀薛永宗聚众以应吴，〔蜀人迁居河东者，谓之河东蜀，居绛郡者谓之绛蜀，居关中赤水者谓之赤水蜀。〕袭击闻喜。〔闻喜县，属河东郡；春秋时晋武公所居之曲沃也，秦改为左邑；汉武帝于此闻南越破，改曰闻喜，后魏分属绛郡。闻喜县无兵仗，令忧惶无计；县人裴骏帅厉乡豪击之，〔帅，读曰率。〕永宗引去。


     魏人命薛谨之子拔纠合宗、乡，〔宗谓薛之宗族，乡谓乡人。〕壁于河际，以断二寇往来之路。〔二寇，谓薛永宗、盖吴。断，丁管翻。〕庚午，魏主使殿中尚书拓跋处直等将二万骑薛永宗，殿中尚书乙拔将三万骑讨盖吴，〔晋置殿中尚书，与吏部、五兵、田曹、度支、左民为六曹。杜佑曰：后魏初，有殿中、乐部、驾部、南部、北部五尚书。殿中掌殿内兵马、仓库，乐部掌伎乐及角使、伍伯，驾部掌牛马、驴骡，南部掌南边诸州郡，北部掌北边诸州郡。魏书官氏志：内入诸姓，乙弗氏改为乙氏。处，昌吕翻。将，即亮翻骑，奇寄翻。；下同。〕西平公寇提将万骑讨白广平。〔官氏志：内入诸姓，若口引氏为寇氏。〕吴自号天台王，蜀置百官。


     辛未，魏主还宫。〔自阴山还也。〕


     魏选六州骁骑二万，〔六州，冀、定、相、并、幽、平。骁，坚尧翻。〕使永昌王仁、高凉王那分将之为二道，掠淮、西以北，徒青、徐之民以实河北。


     癸未，魏主西巡。


     初，鲁国孔熙先博学文史，兼通数术，有纵横才志；〔纵，子容翻。〕为员外散骑侍郎，不为时所知，愤愤不得志。父默之为广州刺史，以赃获罪，大将军彭城王义康为救解得免。〔为，于伪翻。〕及义康迁豫章，〔义康迁，见上卷十七年。〕熙先密怀报。且以为天文、图{谶，〔谶，楚h谮翻。〕帝必以非道晏驾，由骨肉相残；江州应出天子。以范w所重。太子中舍人谢综，w之甥也。〔太子中舍人，晋咸宁四年置，以舍人才学美者为之，为中庶子共掌文翰，职如黄门侍郎，在中庶子下，洗马上。〕熙先倾身事之，综引熙先与w相识。


     熙先家饶于财，数与w博，故为拙行，以物输之。〔数，所角翻。凡博、奕，以计数诱人谓之行，拙行者，伪为不能为。行，下孟翻。〕w既利其财，又爱其文艺，由是情好款洽。熙先乃从容说w曰：「大将军英断聪敏，〔好，呼道翻。从，千容翻。断，丁乱翻。大将军，谓义康。〕人神攸属，〔属，之欲翻。〕失职南垂，〔谓迁豫章也。〔天下愤怨。小人受先君遗命，以死报大将军之德。顷人情骚动，天文舛错，此所谓时运之至，不可推移者也。若顺天人之心，结英豪之士，表里相应，发于肘腋；〔腋，音亦。〕然后诛除异我，崇奉明圣，号令天下，谁敢不从！小人请以七尺之躯三寸之舌，立功立事而归诸君子，丈人以为何如t」w其愕然。熙先曰：「昔毛d竭节于魏武，张温毕议于孙权，彼二人者，皆国之俊父，岂言行玷缺，然后至于祸辱哉t皆以廉直劲正，不得久容。〔毛d见六十七卷汉献帝建安二十一年。张温事，见六十九卷魏文帝黄初五年。行，下孟翻；下内行同。玷，多忝翻。〕丈人之于本朝，不深于二主，人间雅誉，过于两臣，谗夫侧目，为日久矣，比肩竞逐，庸可遂乎！〔言与时贵比肩竞逐，荣利所在，众所共争，将不得遂其志也。朝，直遥翻。〕近者殷铁一言而刘班碎言，〔见上卷十七年。〕彼岂父兄之雠，百世之怨乎t所争不过荣名势利先后之间耳。及其末也，唯恐陷之不深，发之不早；戮及百口，犹曰未厌。是可为寒心悼惧，岂书籍远事也哉！今建大勋，奉贤哲，图难于易，〔易，以鼓翻。〕以安易危，享厚利，收鸿名，一旦苞举而有之，岂可弃置而不取哉！」w犹疑未决。熙先曰：「又有过于此者，愚则未敢道耳。」w曰：「何谓也t」熙先曰：「丈人奕叶清通，〔w曾祖汪、祖宁、父秦，皆有名行。〕而不得连姻帝室，人以犬豕相遇，而丈人会不耻之，欲为之死，不亦惑乎！」为，于伪翻。〕w门无内行，故熙先以此激之。w默然不应，反意乃决。


     w与沈演之并为帝所知，w先至，必待演之俱入，演之先至，尝独被引，〔被，皮义翻。引．引见也。〕w以此为怨。w累经义康所佐，中间获罪于义康。谢综及父述，皆为义康所厚，综弟约娶义康女。综为义康记室参军，自豫章还，申义康意于w，求解晚隙，复敦往好。〔复，扶又翻。好，呼道翻。〕大将军府史仲承祖，有宠于义康，闻熙先有谋，密相结纳。丹杨尹徐湛之，素为义康所爱，承祖因此结事湛之，告以密计。道人法略、尼法静，皆感义康旧恩，并与熙先往来。法静妹夫许曜，领队在台，〔江南谓禁中为台。〕许为内应。法静之豫章，熙先付以笺书，陈说图谶。于是密相蜀置，及索所不善者，并入死目。〔条分名目，凡素所不善者，皆欲置之死地。〕熙先又使弟休先作檄文，称：「贼臣赵伯符肆兵犯跸，祸流储宰，〔赵伯符时为领军将军，故欲以s逆之罪归之。言畅流储宰，盖欲并杀太子劭。〕湛之、w等投命奋戈，即日斩伯符首及其党与。今遣护军将军臧质奉玺绶迎彭城王正位辰极。」〔北辰为天极，故以帝位为辰极。玺，斯氏翻。绶，音受。〕熙先以为举大事宜须以义康之旨谕众，w又诈作义康与湛之书，令诛君侧之恶，宣示同党。


     帝之燕武帐冈也，w等谋以其日作乱。许曜侍帝，扣刀目w，〔拔刀征出削为扣刀。〕w不敢仰视。俄而座散，徐湛之恐事不济，密以其谋白帝。帝使湛之具探取本末，〔探，吐南翻。〕得其檄书、选蜀姓名，上之。〔上，时掌翻。〕帝乃命有司收掩穷治。〔治，直之翻。〕其夜，呼w置客省，〔客省，凡四方之客入见者居之，属典客令。〕先于外收综及熙先兄弟，皆款服。帝遣使诘问w，w犹隐拒；〔诘，去吉翻。熙先闻之，笑曰：「凡处分、符檄、书疏，皆范所造，〔处，昌吕翻。分，扶问翻。〕云何于今方作如此抵蹋邪t」帝以w墨迹示之，乃具陈本末。


     明日，仗士送付廷尉。〔廷士，士之执兵仗者。〕熙先望风吐款，辞气不桡。〔桡，奴教翻。〕上奇其才，遣人慰勉之曰：「以卿之才而滞于集书省，〔散骑侍郎，集书省官也。萧子显曰：自散骑侍郎及通直员外、给事中、奉朝请、驸马都尉，皆集书省职也。〕理应有异志，此乃我负卿也。」又责前吏部尚书何尚之曰：「使孔熙先年将三十作散骑郎，那不作贼！」熙先于狱中上书谢恩，且陈图谶，深戒上以骨肉之祸，〔谶，楚谮翻。〕曰：「愿勿遗弃，存之中书。若囚死之后，或可追录，庶九泉之下，少塞衅责。」〔少，诗沼翻。塞，悉则翻。衅，许觐翻。〕


     w在狱为诗曰：「虽无嵇生琴，庶同夏侯色。」〔嵇康为晋文帝所杀，临命，顾视日影，索琴而弹。夏侯玄为晋景王所杀，及赴东市，颜色不变。〕w本意谓入狱即死，而上穷治其狱，遂经二旬，w更有生望。狱吏戏之曰：「外传詹事或当长系。」w闻之，惊喜。综、熙先笑之曰：「詹事畴昔攘_目，跃马顾盼，自以为一世之雄；今扰攘纷纭，畏死乃尔！〔w为太子詹事，故称之。_，七人翻。〕设令赐以性命，人臣图主，何颜可以生存！」


     谢约不预逆谋，见兄综与熙先游，常谏之曰：「此人轻事好奇，不近于道，果锐无检，〔言无检束也。好，呼到翻。近，其靳翻。〕未可与狎。」综不从而败。综母以子弟自蹈逆乱，独不出视。w语综曰：「姊今不来，胜人多矣。」


     裴子野论曰：夫有逸群之才，必思冲天之据；〔冲，与同，上飞也。古语云「一飞冲天。」〕盖俗之量，则偾常均之下。〔常均，犹言平常也。〕其能守之以道，将之以礼，殆为鲜乎！〔鲜，息浅翻。〕刘弘仁，范蔚宗，〔刘湛，字弘仁。范w，字蔚宗。蔚，于勿翻。〕皆忸志而贪权，〔忸，女九翻，骄也，玩也，狎也。〕矜才以徇逆，累叶风素，一朝而陨。向之所谓智能，翻为亡身之具矣。


     徐湛之所陈多不尽，为w等辞所连引，上赦不问。臧质，熹之子也，〔臧熹之弟，质在戚里，于帝为中表之亲。〕先为徐、兖二州刺史，与w厚善，w败，以为义兴太守。


     有司奏削彭城王义康爵，收付廷尉治罪。〔治，直之翻。〕丁酉，诏免义康及其男女皆为庶人，绝属籍，徒付安成郡；以宁朔将军沈p为安成相，领兵防守。〔相，息亮翻。〕p，璞之兄也。义康在安成，读书，见淮南厉王长事，废书叹曰：「自古有此，我乃不知，得罪为宜也。」


     庚戍，以前豫州刺史赵伯符为护军将军伯符，孝穆皇后之弟子也。〔高祖母赵氏追谥孝穆皇后；后弟伦之。〕


     魏安南、平南府移书兖州，〔安南、平南二将军府。〕以南国侨置诸州多滥北境名号；又欲游猎具区。〔周官职方氏：扬州薮曰具区。师古曰：具区在吴。〕兖州答移曰：「必若因土立州，则彼立徐、扬，岂有其地t复知欲游猎具区，〔复，扶又翻。〕观化南国。开馆饰邸，则有司存：呼韩入汉，厥仪未泯，馈{之秩，每存丰厚。」〔馈，饷也。馈{，饷客以生食及刍米。诗传曰：牲腥曰{。{，许既翻。〕


     戊辰，魏主军至东雍州，〔雍，于用翻。〕临薛永宗垒，崔浩曰：「永宗未知陛下自来，众心纵弛。今北风迅疾，宜急击之。」魏主从之，庚午，围其垒。永宗出战，大败，与家人皆赴汾水死。〔据南史薛安都传，诸薛家于河东汾阴，世为强族。〕其族人安都先据弘农，弃城来奔。


     辛未，魏主南如汾阴，济河，至洛水桥。〔此华阴之洛水。史记秦孝公之元年所谓「魏筑长城自郑滨洛」者也。〕闻盖吴在长安北，帝以渭北地无谷草，欲渡渭南，循渭而西；以问崔浩，对曰：「夫击蛇者先击其昌，首破则尾不能掉。〔掉，徒吊翻。〕今盖吴营此去六十里，轻骑趋之，〔骑，奇寄翻。趋，七喻翻。〕一日可到，到则破之必矣。破吴，南向长安亦不过一日，一日之乏，未至有伤。若从南道，则吴徐入北山，猝未可平。」帝不从，自渭南向长安，庚辰，至戏水。〔戏，许宣翻。〕吴众闻之，悉散入北地山，〔「地」字衍，〕军无所获。帝悔之。二月，丙戍，帝至长安，丙申，如T，〔T，音丹窒。〕历陈仓，还，如雍城，〔雍，于用翻；下同。〕所过诛民、夷与盖吴通谋者。乙拔等诸军大破盖吴于杏城。


     吴复遣使上表求援，〔使，疏吏翻，下以义翻。〕诏以吴为都督关．陇诸军事、雍州刺史、北地公，使雍、梁二州发兵屯境上，为吴声援；遣使赐吴印一百二十一纽，使吴随宜假授。


     初，林邑王范阳迈，虽进〔【章：十二行本「使」作「所」；乙十一行本同；孔本同；张校同；退斋校同。】〕贡亦薄陋：帝遗交州刺史檀和之讨之。南阳宗悫；家世儒素，〔悫叔父少文，高尚不仕；诸子群从，皆爱好坟典。〕悫独好武事，〔好，呼到翻。〕常言「愿乘长风破万里浪」。及和之伐林邑，悫自奋请从军，诏以悫为振武将军，和之遣悫为前锋。阳迈闻军出，遣使请还所掠日南氏，输金一万斤，银十万斤。帝诏和之：「若阳迈果有款诚，亦许其归顺。」和之至朱梧戍，〔朱梧县，自汉以来属日南郡，时于其地置戍。宋白曰：汉日南郡治朱吾，又南行四百余里至林邑国。〕遣府户参军姜仲基等诣阳迈，〔府者，交州刺史府。〕阳迈执之；和之乃进军林邑将范扶龙于区栗城。〔水经注：卢容水出自南卢容县区栗城南高山，东径区栗城北，林邑兵器战具悉在城中。将，即亮翻。〕阳迈遣其将范毗沙达救之，宗悫潜兵迎击毗沙达，破之。


     魏主与崔浩皆信重寇谦之，奉其道。浩素不喜佛法，〔喜，许记翻。〕每言于魏主，以为佛法虚诞，为世费害，宜悉除之。及魏主讨盖吴，至长安，入佛寺，沙门饮从官酒；从官入其室，〔饮，于鸠翻。从，才用翻。〕见大有兵器，出以白帝，帝怒曰：「此非沙门所用，必与盖吴通谋，欲为乱耳。」命有司按诛阖寺沙门，阅其财产，大得酿具及州郡牧守、富人所寄藏物以万计，〔守，式又翻。〕又为窟室以匿妇女。〔窟，苦骨翻。〕浩因说帝悉诛天下沙门，毁诸经像，〔说，输芮翻。〕帝从之。寇谦之与浩固争，浩不从。先诛长安沙门，焚毁经像，并敕留台下四方，令一用长安法。〔魏主出征，太子居守，故谓平城为留台。下，遐稼翻。〕诏曰：「昔后汉荒君，信惑邪伪以乱天常，〔佛法自汉明帝时入中国，楚王英最先好之，至桓帝始事浮屠。〕自古九州岛之中，未尝有此。夸诞大言，不本人情，叔季之世，莫不眩焉。〔目无常主，不辩白黑，谓之眩。〕由是政教不行，礼义大坏，九服之内，鞠为丘墟。〔鞠，穷也。〕朕承天绪，欲除伪定真，复羲、农之治，〔治，直吏翻。〕其一切荡除，减其踪迹。自今已后，敢有事胡神及造形像泥人、铜人者门诛。有非常之人，然后能行非常之事，非朕执能去此历代之伪物！〔去，羌吕翻。〕有司宣告征镇诸军、刺史，诸有浮图形像及胡经，皆击破焚烧，沙门无少长悉坑之！」〔少，诗照翻。长，知两翻。〕太子晃素好佛法，〔好，呼到翻。〕屡谏不听；乃援宣诏书，使远近豫闻之，得各为计，沙门多亡匿获免，或收藏经像，唯塔庙在魏境者无复孑遗。〔复，扶又翻。〕


     魏主徒长安工巧二千家于平城。还，至洛水，分军诛李闰叛羌。


     太原颜白鹿私入魏境，〔太原郡本属并州，江左以郡人南徒者侨立太原郡。晋安帝义熙中土断，立太原县，属泰山郡。元嘉十年，割济南泰山为太原郡境，属青州。〕为魏人所得，将杀之，诈云「青州刺史杜骥使其归城。」魏人送白鹿诣平城，魏主喜曰：「我外家也。」〔魏主母杜氏，故谓骥为外家。〕使崔浩作书与骥，且命永昌王仁、高凉王那将兵迎骥，攻冀州刺史申恬于历城；杜骥遣其府司马夏侯祖欢等将兵救历城。魏人遂寇兖、青、冀三州，至清东而还，〔清东，清水之东也。〕杀掠甚众，北边骚动。〔考异曰：宋文帝纪：「三月，索虏寇兖、豫、青、冀，刺史申恬破之。」魏太武纪：「二月，永昌王仁至高平，〔禽刘义隆将王章，略金乡、方与，迁其民五千家于河北。高凉王那至济南东平陵，迁其民六千余家于河北。」盖宋、魏各据奏到之月书之耳。宋索虏传又云：「虏破掠太原，得四千余口」，盖魏〔人夸张其数故不同耳。〕


     帝以寇为忧，咨访群臣。御史中丞何承天上表，以为：「凡备匈奴之策，不过二科：武夫尽征伐之谋，儒生讲和亲之约。今欲追踪卫、霍，自非大田淮、泗，内实青、徐，使民有赢储，野有积谷，然后发精卒十万，一举荡夷，则不足为也。若但欲遣军追讨，报其侵暴，则彼必轻骑奔走，不肯会战；〔骑，奇寄翻。〕徒兴巨费，不损于彼，报复之役，将遂无已，斯策之最末者也。安边固守，于计为长。臣窃以曹、孙之霸，江、淮之间，不居各数百里。〔曹、孙、谓曹操、孙权也。〕何者t斥候之郊，非耕牧之地，故坚壁清野以俟其来，整甲缮兵以乘其弊；保民全境，不出此涂。要而归之其策有四：一曰移远就近。今青、兖旧民及冀州新附，在界首者三万余家，可悉徒置大岘之南，以实内地。〔岘，户典翻。〕二百多筑城邑以居新徒之家，假其经用，春夏佃牧，〔佃，读曰田。〕秋冬入保。寇至之时，一城千家，堪战之士，不下二千，其余赢弱，犹能登陴鼓噪，足抗群虏三万矣。〔赢，伦为翻。陴，音疲。〕三曰篡偶军牛以载粮械。〔篡，综集也。〕计千家之资，不下五百耦牛，为车五百两，〔两，力让翻。〕参合钩连以卫其众；设使城不可固，平行趋险，〔趋，七喻翻。〕贼所不能干，有急征发，信宿可聚。四曰计丁课仗。凡战士二千，随其便能，各自有仗，素所服习，铭刻由己，还保输之于库，出行请以自新。〔请器仗，各自磨砺使精新。〕弓利铁，民不得者，官以渐充之。〔，古旱翻。〕数年之内，军用粗备矣。〔粗，坐五翻，〕近郡之师，远屯清、济，〔近郡，谓南徐州所领诸侨郡及三吴，近在邦域之中者。济，子礼翻。〕功费既重，嗟怨亦深，以臣料之，未若即用彼众之易也。〔易，弋鼓翻。〕今因民所利，导而师之，〔帅，读曰率。〕兵强而敌不戒。国富而民不劳，比于优复队伍，〔复，方目翻〕坐食粮廪者，不可同年而校矣。」


     魏金城边固、〔【严：「固」改「住梗幌峦。】〕天水梁会，与秦、益杂民万余户据上东城反，攻逼西城。秦、益二州刺史封敕文拒却之。氐、羌万余人，休官、屠各二万余人〔休官、屠各二种，屠，直于翻。〕皆起兵应固、会，敕文击固，斩之，余众推会为主，与敕文相攻。


     夏，四月，甲申，魏主至长安。


     仇池人李洪聚众，自言应王；梁会求救于氐王杨文德，文德约曰：「两雄不并立，若须我者，宜先杀洪。」会诱洪斩之，〔诱，音酉。〕送首于文德。五月，癸亥，魏主遣安丰公闾根帅骑赴上，〔帅，读曰率。骑，奇寄翻。〕未至，会弃东城走。敕文先掘重堑于外，〔重，直龙翻。〕严兵守之，格从夜至旦。敕文曰：「贼知无生路，致死于我，多杀伤士卒，未易克也。」〔易，以鼓翻。〕乃以白虎幡宣告会众，降者敕之，〔降，户江翻。〕会众逐溃；分兵追讨，悉平之。略阳人王元达聚众屯松多川，〔水经注：松多水出陇山，西南流，径降陇城北，又西南注秦水。〕敕文又讨平之。


     盖吴收兵屯杏城，自号秦地王，声势复振。〔复，扶又翻。〕魏主遣永昌王仁、高凉王那督北道诸军讨之。〔北道诸军，谓魏兵分屯长安以北者。〕


     檀和之等拔区栗，斩范扶龙，乘胜入象浦；〔象浦即卢容浦。卢容县即其秦象林县地，故亦谓之象浦。〕林邑王阳迈倾国来战，以具装被象，前后无际。〔马甲谓之具装被，皮义翻。〕宗悫曰：「吾闻外国有师子，威服百兽。」〔师子似虎，正黄，有征Y，尾端茸毛大如斗。尔雅冀曰：穆天子传：狻猊日走五百里，其为物最猛，虽虎豹亦畏之。象至，以鼻卷自涂数尺，数数喷鼻隅立，师子直搏而杀之。〕乃制其形，与象相拒，象果惊走，林邑兵大败。和之逐克林邑，〔水经注：林邑国都治典冲，在寿泠县阿贲暴浦，西去海岸四十里。考异曰：本纪在六月，传在五月。当是六月当檀和之等。今从传。〕阳迈父子挺身走。所获未名之宝，不可胜计，宗悫一无所取，还家之日，衣栉萧然。〔胜，音升。栉，侧瑟翻梳枇总名。〕


     六月，癸未朔，日有食之。


     帝筑北堤，立玄武湖，〔以其地在台城之后，故名玄湖，在今建康府上元县北十里。祝穆曰：朔今为后军寨。〕筑景阳山于华林园。


     秋，七月，辛未，以散骑常侍杜坦为青州刺史。坦，骥之兄也。初，杜预之子耽，避晋乱，居河西仕张氏。前秦克凉州，子孙始还关中。高祖灭后秦，坦兄弟从高祖过江。时江东主、谢诸族方盛，北人晚渡者，朝廷悉以伧荒遇之，〔伧，助耕翻；南人呼北人为伧。荒，言其自荒外来也。〕虽复人才可施，皆不得践清涂。上尝与坦论金日，曰：「恨今无复此辈人！」〔复，扶又翻。，丁奚翻。〕坦曰：「日假生今世，养马不暇，岂办见知！」上变色曰：「卿何量朝廷之薄也！「〔量，，音良。〕坦曰：「请以臣言之：臣本中华高族，晋氏丧乱，〔丧，息浪翻。〕播迁凉土，世业相承，不殒其旧；直以南渡不早，便以荒伧赐隔。日，胡人，身为牧圉：乃超登内侍，齿列名贤。〔金日事见二十二卷汉武帝后元二年。〕圣朝虽复拔才，臣恐未必能也。」上默然。


     八月，魏高凉王那等破盖吴，获其二叔；诸将欲送诣平城，长安镇将陆俟曰：「长安险固，风俗豪忮，〔将，即亮翻。忮，支义翻，狼也。〕平时犹不可忽，况承荒乱之余乎！今不斩吴，则长安之变未已也。吴一身潜窜，非其亲信，谁能获之！若停十万之众以追一人，又非长策。不如私许吴叔，免其妻子，使自追吴，擒之必矣。」诸将咸曰：「今贼党众已散，唯吴一身，何所能至t」俟曰：「诸君不见毒蛇乎！不断其首，犹能为害。〔断，丁管翻。〕吴天性凶狡，今若得脱，必自称王者不死，以惑愚民，为患愈大。」诸将曰：「公言是也。但得贼不杀，而更遣之，若逐往不返，将何以任其罪t」俟曰：「此罪，我为诸君任之。」〔为，于伪翻。任，音壬。〕高凉王那亦以俟计为然，逐赦二叔，与刻期而遣之。及期，吴叔不至，诸将皆咎俟，俟曰：「彼伺之未得其便耳，必不负也。」后数日，吴叔果以吴首来，传诣平城。〔伺，相吏翻。传，知恋翻，又直恋翻。考异曰：宋索虏传云：「屠各反，吴自攻之，为流失所中死。吴弟吾生率众入木面山，寻皆破散。」今从后书。〕永昌王仁讨吴党白广平、路那罗，悉平之。以陆俟为内都大官。


     会安定卢水胡刘超等聚众万余人反，魏主以俟维恩于关中，复加俟都督秦、雍二州诸军事，镇长安，〔复，扶又翻；下复选、复还同。〕谓俟曰：「关中奉化日浅，〔魏主平夏始得关中。〕恩信未洽，吏民数为逆乱。〔数，所角翻。〕今朕以重兵授卿，则超等必同心协力，据险拒守，未易攻也；〔易，以鼓翻。〕若兵少，则不能制贼；〔少，诗沼翻。〕卿当自以方略取之。」俟乃单马之镇。超等闻之，大喜，以俟为无能为也。


     俟既至，谕以成败，诱纳超女，与为姻戚以招之；超自恃其众，犹无降意。俟乃帅其帐下亲往见超，〔诱，音酉。降，户江翻。帅，读曰率。〕超使人逆谓俟曰：「从者过三百人，〔从，才用翻。〕当以弓马相待；不及三百人，当以酒食相供。」俟乃将二百骑诣超。〔将，即亮翻。骑，奇寄翻。〕超设备甚严，俟纵酒尽醉而还。〔还，而宣翻，又如字。〕顷之，俟复选敢死士五百人出猎，〔复，扶又翻。〕因诣超营；约曰：「发机当以醉为限。」既饮，俟阳醉，上马大呼，〔呼，火故翻。〕手斩超首，士卒应声纵击，杀伤千数，逐平之。魏主征俟还，为外都大官。






