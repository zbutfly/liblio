卷第二百八十七【后汉纪二】起强圉协洽（丁未）五月，尽着雍涒汉（戊甲）二月，不满一年。

     高祖睿文圣武昭肃孝皇帝中

     天福十二年〔（丁未、九四七）〕

     五月，乙酉朔，永康王兀欲召延寿及张砺、和凝、李崧、冯道于所馆饮酒。〔所馆者，兀欲所馆之地。〕兀欲妻素以兄事延寿，兀欲从容谓延寿曰：〔从，千容翻。〕「妹自上国来，〔言其妻方自契丹中来。〕宁欲见之乎﹖」延寿欣然与之俱入。良久，兀欲出，谓砺等曰：「燕王谋反，适已锁之矣。」又曰：「先帝在汴时，遗我一筹，〔遗，唯季翻。〕许我知南朝军国。〔朝，直遥翻。〕近者临崩，别无遗诏。而燕王擅自知南朝军国，岂理邪！」下令：「延寿亲党，皆释不问。」间一日，兀欲至待贤馆受蕃、汉官谒贺，笑谓张砺等曰：「燕王果于此礼上，〔上，时掌翻。〕吾以铁骑围之，诸公亦不免矣。」

     后数日，集蕃、汉之臣于府署，〔恒州府署也。〕宣契丹主遗制。〔遗制，兀欲自为之也。〕其略曰：「永康王，大圣皇帝之嫡孙，人皇王之长子，太后钟爱群情允归，可于中京即皇帝位。」〔契丹主阿保机谥大圣皇帝，其长子东丹王突欲号人皇王。突欲奔唐，其子兀欲留本国不从，契丹主邪律德光封之为永康王。又，德光取中国，以恒州为中京。〕于是始举哀成服。既而易吉服见群臣，不复行丧，〔复，扶又翻。〕歌吹之声不绝于内。

     辛巳，〔【严：「巳」改「卯」。】〕以绛州防御使王晏为建雄节度使。〔王晏守绛州见上卷是年二月。〕

     帝集群臣庭议进取，〔庭议者，议之于庭。〕诸将咸请出师井陉，攻取镇、魏，〔镇州时为恒州，契丹诸酋聚焉。魏帅，杜重威。陉，音刑。〕先定河北，则河南拱手自服。帝欲自石会趋上党，〔趋，七喻翻。〕郭威曰：「虏主虽死，党众犹盛，各据坚城。我出河北，兵少路迂，〔少，诗沼翻；下同。迂，音于，又音纡，曲也，回远也。〕旁无应援，若群虏合势，共击我军，进则遮前，退则邀后，粮饷路绝，此危道也。上党山路险枧，〔枧，色入翻。〕粟少民残，无以供亿，亦不可由。近者陜、晋二镇，相继款附，〔陕、晋归附事见上卷上年。陕，失冉翻。〕引兵从之，万无一失，不出两旬，洛、汴定矣。」帝曰：「卿言是也。」苏逢吉等曰：「史弘肇大军已屯上党，群虏继遁，不若出天井，抵孟津为便。」司天奏：「太岁在午，不利南行。〔阴阳家所谓逆太岁。〕宜由晋、降抵陕。」〔九域志：自晋州南至绛州一百二十五里，自绛州南至陕州二百五十里，自陕而东，则至洛矣。〕帝从之。辛卯，诏以十二日发北京，〔自后唐以来，以太原为北京。是月乙酉朔，十二日丙申。〕告谕诸道。

     甲申，〔【章：十二行本「申」作「午」；乙十一行本同；孔本同】〕以太原尹崇为北京留守，以赵州刺史李存緕为副留守，河东幕僚真定李骧为少尹，牙将太原蔚进为马步指挥使以佐之。〔李存緕等后遂为北汉佐命。緕，古回翻。蔚，纡勿翻，姓也。〕存緕，唐庄宗之从弟也。〔从，才用翻。〕

     是日，刘晞弃洛阳，奔大梁。〔以人心归汉，知不可守也。〕

     武安节度副使、天策府都尉、领镇南节度使马希广，〔镇南军洪州，时属唐。〕楚文昭王希范之母弟也，性谨顺，希范爱之，使判内外诸司事。壬辰夜，希范卒，将佐议所立。都指挥使张少敌，〔少，诗沼翻。〕都押牙袁友恭，以武平节度使知永州事希萼，〔楚置武平节度于朗州。朗、永之疑，注详于后。〕于希范诸弟为最长，请立之；〔长，知两翻；下同；下齿长、居长同。〕长直都指挥使刘彦桊、〔桊，他牢翻。〕天策府学士李弘皋、邓懿文、小门使杨涤〔小门使，诸镇皆置之，掌门户之事；府有宴集，则执兵在门外。〕皆欲立希广。张少敌曰：「永州齿长而性刚，必不为都尉之下明矣。必立都尉，当思长策以制永州，使帖然不动则可；不然，社稷危矣。」〔兄弟争国，社稷必危。〕彦桊等不从。天策府学士拓跋恒曰：「三十五郎虽判军府之政，然三十郎居长，请遣使以礼让之；不然，必起争端。」〔希广第三十五，希萼第三十。藩府将吏，称府主之子为郎君。〕彦桊等皆曰：「今日军政在手，天与不取，使他人得之，异日吾辈安所自容乎！」希广懦弱，不能自决；乙未，彦桊等称希范遗命，共立之。〔史言刘彦桊等为身谋，以乱马氏兄弟传国长幼之序。考异曰：十国纪年：「五月，己丑，希范得疾，集国官告以传位希广。」湖湘故事：「希广又不能强弱，犹豫之间，群辅明日众口劝上，乃受，军府排衙贺之，以其事奏闻朝廷，托以希范临终之日遗言，以付希广。」按希范存时，若已集国官传位希广，则没后将佐谁敢更有异议！必彦桊等假托希范遗令也。今从湖湘故事。〕张少敌退而叹曰：「祸其始此乎！」与拓拔恒皆称疾不出。〔为马希萼攻杀希广张本。〕

     丙申，帝发太原，自阴地关出晋、绛。

     丁酉，史弘肇奏克泽州。始，弘肇攻泽州，刺史翟令奇固守不下。〔翟，苌伯翻。〕帝以弘肇兵少，欲召还。〔还，从宣翻。〕苏逢吉、杨邠曰：「今陕、晋、河阳皆已向化，崔廷勋、耿崇美朝夕遁去；〔时契丹之兵大势已北还，故知怀州之兵必不能久留。〕苦召弘肇还，则河南人心动摇，虏势复壮矣。」帝未决，使人谕指于弘肇；〔句断。〔【章：乙十一行本重「弘肇」二字。】〕曰：「兵已及此，势如破竹，可进不可退。」与逢吉等议合，帝乃从之。〔观此，则知帝犹惮契丹，有未敢轻进之心。〕弘肇遣部将李万超说令奇，〔说，式芮翻。〕令奇乃降；〔降，户江翻。〕弘肇以万超权知泽州。

     崔廷勋、耿崇美、奚王拽刺合兵逼河阳，张遇帅众数千救之，战于南阪，败死。〔太行南阪也。帅，读曰率。〕武行德出战，亦败，闭城自守。拽刺欲攻之，廷勋曰：「今北军已去，〔北军，谓契丹聚于恒州之军，崔廷勋等在南，故谓屯恒之军为北。〕得此城何用！且杀一夫犹可惜，况一城乎！」闻弘肇已得泽州，乃释河阳，还保怀州。弘肇将至，廷勋等拥众北遁，〔泽州南至怀州一百二十里耳，汉兵又进而逼之，故遁。〕过卫州，大掠而去。〔九域志：怀州东北至卫州二百九十三里。〕契丹在河南者相继北去，弘肇引兵与武行德合。

     弘肇为人，沈毅寡言，御众严整，将校小不从命，立挝杀之；〔沈，持林翻。将，即亮翻。校，户教翻。挝，侧瓜翻。〕士卒所过，犯民田及系马于树者，皆斩之；军中惕息，〔惕，他历翻。〕莫敢犯命，故所向必克。帝自晋阳安行入洛及汴，兵不血刃，皆弘肇之力也。帝由是倚爱之。

     辛丑，帝至霍邑，〔霍邑，汉彘县，后汉改曰永安，隋改日霍邑，唐属晋州。九域志：在州西北一百三十五里。〕遣使谕河中节度使赵匡赞，仍以契丹囚其父〔【章：十二行本「父」下有「延寿」二字；乙十一行本同；孔本同；张校同。】〕告之。〔所以绝赵匡赞北顾之心。〕

     滋德宫有宫人五十余人，〔五代会要：晋天福四年，改明德殿为滋德殿。薛史曰：以宫城南门同名故也。〕萧翰欲取之，宦者张环不与。翰破锁夺宫人，执环，烧铁灼之，腹烂而死。

     初，翰闻帝拥兵而南，欲北归，恐中国无主，必大乱，己不得从容而去。〔从，千容翻。从容，不急遽之貌。〕时唐明宗子许王从益与王淑妃在洛阳，〔王淑妃母子自晋入洛以后，常居洛阳。是年二月至大梁，寻还洛阳。〕翰遣高谟翰迎之，矫称契丹主命，以从益知南朝军国事，召己赴恒州。〔此矫契丹主兀欲之命也。兀欲时尚在恒州。恒，户登翻。〕淑妃、从益匿于徽陵下宫，〔徽陵，唐明宗陵。梓宫所窆之所，谓之下宫。〕不得已而出。至大梁，翰立以为帝，帅诸酋长拜之。〔帅，读曰率。酋，慈秋翻。长，知两翻。〕又以礼部尚书王松、御史中丞赵远为宰相，前宣徽使甄城翟光邺为枢密使，〔甄，当作鄄，音吉掾翻。甄城，汉古县也，自唐以来带濮州。〕左金吾大将军王景崇为宣徽使，以北来指挥使刘祚权侍卫亲军都指挥使，充在京巡检。〔北来，谓先从契丹主自北而来者。〕松，徽之子也。〔王徽相唐僖宗。〕

     百官谒见淑妃，〔见，贤遍翻。〕淑妃泣曰：「吾母子单弱如此，而为诸公所推，是祸吾家也。」翰留燕兵千人守诸门，为从益宿卫。〔燕，于贤翻；下同。〕壬寅，翰及刘晞辞行，〔先是刘晞弃洛阳奔大梁。〕从益饯于北郊。遣使召高行周于宋州，〔高行周，唐明宗亲将，时帅归德，王淑妃欲以旧恩召之为卫。〕武行德于河阳，〔武行德，并人，必亦少在唐明宗麾下。〕皆不至，淑妃惧，召大臣谋之曰：「吾母子为萧翰所逼，分当灭亡。〔分，扶问翻；下处分同。〕诸公无罪，宜早迎新主，〔以帝新举大号，拥兵南来，将有中国，故谓之新主。〕自求多福，勿以吾母子为意！」众感其言，皆未忍叛去。或曰：「今集诸营，不减五千，与燕兵并力坚守一月，北救必至。」〔北救，谓契丹之救也。〕淑妃曰：「吾母子亡国之余，〔后唐既亡，惟王淑妃母子在耳，故自谓然。〕安敢与人争天下！不幸至此，死生惟人所裁。若新主见察，当知我无所负。今更为计划，则祸及他人，阖城涂炭，终何益乎！」众犹欲拒守，三司使文安刘审交曰：「余燕人，岂不为燕兵计！〔文安，汉县，唐属莫州。以战国七雄有国之大众言，则唐之瀛、莫，皆燕之南界；以唐诸道节度言之，则瀛、莫，卢龙巡属也。故刘审交家于文安，自谓燕人。〕顾事有不可如何者。今城中大乱之余，公私穷竭，遗民无几，〔汴城经张彦泽剽掠，契丹又席卷而北，故云然。几，居岂翻。〕若复受围一月，无类矣。愿诸公勿复言，一从太妃处分。」〔复，扶又翻。，才笑翻。处，昌吕翻。〕乃用赵远、翟光邺策，称梁王，知军国事。〔从益本爵许王，以称号于大梁，自称梁王，是已建国更号矣。今既奉表迎汉，何为又更国号！是当时议者祸之也。〕遣使奉表称臣迎帝，请早赴京师，仍出居私第。

     甲辰，帝至晋州。

     契丹主兀欲以契丹主德光有子在国，己以兄子袭位，又无述律太后之命，〔述律太后，兀欲祖母也。〕擅自立，内不自安。

     初，契丹主阿保机卒于勃海，述律太后杀酋长及诸将凡数百人。〔事见二百七十五卷唐明宗天成元年二月。〕契丹主德光复卒于境外，〔复，扶又翻。〕酋长诸将惧死，乃谋奉契丹主兀欲勒兵北归。

     契丹主以安国节度使麻荅为中京留守，〔薛史曰：麻荅，耶律德光之从弟；其父曰萨刺，阿保机时，自蕃中奔唐庄宗，寻奔梁，获之，磔于市。〕以前武州刺史高奉明为安国节度使。晋文武官及士卒悉留于恒州，独以翰林学士徐台符、李澣及后宫、宦者、教坊人自随。〔留文武官而以宫女、宦官、声乐自随，史言兀欲无远略。〕乙巳，发真定。〔恒州建真定府。〕

     帝之即位也，绛州刺史李从朗与契丹将成霸卿等拒命，〔成，姓也。何氏姓苑：本自周文王子成伯之后，周有成肃公。又，楚令尹子玉封于成，是为成得臣，其后亦以成为氏。〕帝遣西南面招讨使、护国节度使白文珂攻之，未下。〔护国军河中府；时未得河中，白文珂领节也。珂，丘何翻。〕帝至城下，命诸军四布而勿攻，以利害谕之。戊申，从朗举城降。帝命亲将分护诸门，士卒一人毋得人。〔恐其入城剽掠。〕以偏将薛琼为防御使。

     辛亥，帝至陕州，赵晖自御帝马而入。壬子，至石壕，〔九域志：陕州陕县有石壕镇。〕汴人有来迎者。〔汴人越郑、洛而来迎，可以见其苦契丹之虐政，徯汉氏之来苏，惜乎卒无以副其望也！〕

     六月，甲寅朔，萧翰至恒州，与麻荅以铁骑围张砺之第。砺方卧病，出见之，翰数之曰：「汝何故言于先帝，云胡人不可以为节度使﹖〔张砺言，见二百八十五卷晋齐王开运三年。数，所具翻。〕又，吾为宣武节度使，且国舅也；汝在中书乃帖我！又，先帝留我守汴州，〔见上卷是年三月。〕令我处宫中，〔处，昌吕翻。〕汝以为不可。又，谮我及解里于筅帝，云解里好掠人财，我好掠人子女。〔好，呼到翻。〕今我必杀汝！」命锁之。砺抗声曰：「此皆国家大体，吾实言之。欲杀即杀，奚以锁为！」麻荅以大臣不可专杀，力救止之，翰乃释之。是夕，砺愤恚而卒。〔恚，于避翻。〕

     崔廷勋见麻荅，趋走拜起，跪而献酒，麻荅踞而受之。〔史言张砺抗直而萧翰不敢杀，崔廷勋过恭而麻荅不为礼。〕

     乙卯，帝至新安，〔新安县属西京河南府。九域志：在京西七十里。〕西京留司官悉来迎。

     吴越忠献王弘佐卒。〔年二十。〕遗令以丞相弘倧为镇海、镇东节度使兼侍中。〔倧，徂冬翻。

     丙辰，帝至洛阳，入居宫中；汴州百官奉表来迎。诏谕以受契丹补署者皆勿自疑，聚其告牒而焚之。赵远更名上交。〔避帝名也。更，工衡翻。〕

     命郑州防御使郭从义先入大梁清宫，密令杀李从益及王淑妃。淑妃且死，曰：「吾儿为契丹所立，何罪而死！何不留之，使每岁寒食，以一盂麦饭洒明宗陵乎！」〔五代会要曰：人君奉先之道，无寒食野祭。近代庄宗每年寒食出祭，谓之破散，故袭而行之。欧阳修曰：寒食野祭而焚纸钱，中国几何其不为夷狄矣！按唐开元敕：「寒食上墓，礼经无文。近世相传，寖以成俗。宜许上墓同拜扫礼。」盖唐许士庶之家行之，而人君无此礼也。〕闻者泣下。〔为汉祖者，待李从益以不死可也，杀之过矣。〕

     戊午，帝发洛阳。枢密院吏魏仁浦自契丹逃归，见于巩；〔见，贤遍翻。九域志：巩县属西京，在京东一百一十里。郭威问以兵数及故事，仁浦强记精敏，威由是亲任之。仁浦，卫州人也。

     辛酉，汴州百官窦贞固等迎于荥阳。〔荥阳县属郑州，自巩县东至荥阳一百九十里。〕甲子，帝至大梁，晋之藩镇相继来降。

     丙寅，吴越王弘倧袭位。

     戊辰，帝下诏大赦。凡契丹所除节度使，下至将吏，各安职任，不复变更。〔复，扶又翻。〕复以汴州为东京，〔契丹废东京为汴州，见上卷是年正月。〕改国号曰汉，仍称天福年，曰：「余未忍忘晋也。」复青、襄、汝三节度。〔晋盖以杨光远反废平卢军、以安从进反废川南东道也。汝州未尝为节镇，恐是安州，以李金全反废安远军也。然契丹入汴之后，尝以杨光远子承信为平卢节度使，盖汉自以继晋而兴，革契丹之政，不以为着令也。〕壬申，以北京留守崇为河东节度使，同平章事。

     契丹述律太后闻契丹主自立，大怒，发兵拒之。契丹主以伟王为前锋，相遇于石桥。〔胡峤入辽录曰：兀欲及述律战于沙河石桥。盖沙河之桥也。南则姚家洲，北则宣化馆至西楼。〕初，晋侍卫马军都指挥使李彦韬从晋主北迁，〔见上卷本年正月。〕隶述律太后麾下，太后以为排陈使。〔陈，读曰阵。〕彦韬迎降于伟王，太后兵由是大败。契丹主幽太后于阿保机墓。〔胡峤入辽录曰：兀欲囚述律后于扑马山，又行三日，始至西楼。欧史曰：契丹于阿保机墓置祖州。匈奴须知：祖州东至上京五十里；上京西楼也。今并录之。若其地名之同异，道里之远近，必亲历然后能审其是。〕改元天禄，自称天授皇帝，以高勋为枢密使。

     契丹主慕中华风俗，多用晋臣，而荒于酒色，轻慢诸酋长，由是国人不附，诸部数叛，〔数，所角翻。〕兴兵诛讨，故数年之间，不暇南寇。〔史言中国经丧乱之后，由此得稍自安集。〕

     初，契丹主德光命奉国都指挥使南宫王继弘、〔南宫县属冀州。九域志：在州西南六十二里。〕都虞候樊晖以所部兵戍相州，彰德节度使高唐英善待之。〔高唐英，契丹所署也，见上卷是年四月。相，息亮翻。〕戍兵无铠仗，唐英以铠仗给之，倚信如亲戚。唐英闻帝南下，举镇请降；使者未返，继弘、晖杀唐英。继弘自称留后，遣使告云唐英反复，诏以继弘为彰德留后。庚辰，以晖为磁州刺史。〔磁，墙之翻。〕

     安国节度使高奉明闻唐英死，心不自安，请于麻荅，署马步都指挥使刘铎为节度副使，知军府事，身归恒州。〔邢、相既不能守，恒州安能孤立哉！为诸将逐麻荅张本。〕

     帝遣使告谕荆南。高从诲上表贺，且求郢州，帝不许；及加恩使至，拒而不受。〔自唐以来，新君践阼，则遣使加恩于诸镇。使，疏吏翻。〕

     唐主闻契丹主德光卒，萧翰弃大梁去，下词曰：「乃眷中原，本朝故地。」〔唐主自谓出于吴王恪，故云然。朝，直遥翻。〕以左右卫圣统军、忠武节度使李〔【章：十二行本「李」上有「同平章事」四字；乙十一行本同；孔本同。】〕金全为北面行营招讨使，〔李金全，晋将也，奔唐见二百八十二卷晋高祖天福五年。〕议经略北方。闻帝已入大梁，遂不敢出兵。

     秋，七月，甲午，以马希广为天策上将军、武安节度使、江南诸道都统，兼中书令，封楚王。〔因即位加恩，遂命马希广以其父兄官爵。〕

     或传赵延寿已死。郭威言于帝曰：「赵匡赞，契丹所署，〔见上卷本年正月。〕今犹在河中，宜遣使吊祭，因起复移镇。彼既家国无归，〔父死虏中，无可归之家；契丹北去，无可归之国。〕必感恩承命。」从之。会邺都留守、天雄节度使兼中书令杜重威、天平节度使兼侍中李守贞皆春表归命。重威仍请移他镇。归德节度使兼中书令高行周入朝，丙甲，徙重威为归德节度使，以行周代之；〔杜重威寻不受代，遂命高行周攻之。〕守贞为护国节度使，加兼中书令；〔为李守贞据河中张本。〕徙护国节度使赵匡赞为晋昌节度使。后二年，延寿始卒于契丹。〔史明传者之妄。〕

     吴越王弘倧以其弟台州刺史弘俶同参相府事。〔俶，昌六翻。〕

     李达以其弟通知福州留后，〔李仁达降唐，唐赐名弘义，编之属籍。及其叛唐，为唐所攻，求救于吴越，而弘字犯吴越讳，改名为达。其弟先名弘通，亦止名通。〕自诣钱唐见吴越王弘倧，弘倧承制加达兼侍中，更其名曰孺赟。〔更，工衡翻。〕既而孺赟悔惧，〔悔其来，且惧死也。〕以金笋二十株及杂宝赂内牙统军使胡进思，求归福州；进思为之请，弘倧从之。〔为，于伪翻。为李孺赟叛诛、胡进思不自安张本。〕

     杜重威自以附契丹，负中国，〔事见二百八十五卷晋齐王开运三年。〕内常疑惧；及移镇制下，复拒而不受，遣其子弘璲质于麻荅以求援。〔璲，音遂。质，音致。〕赵延寿有幽州亲兵二千在恒州，〔赵延寿为契丹主兀欲锁之北去，其亲兵留恒州。恒，户登翻。〕指挥使张琏将之，重威请以守魏；〔为张琏助杜重威坚守张本。将，即亮翻。〕麻荅遣其将杨衮将契丹千五百人及幽州兵赴之。闰月，庚午，诏削夺重威官爵，以高行周为招讨使，镇宁节度使慕容彦超副之，以讨重威。〔为慕容彦超挟势陵轹高行周、将帅不和张本。〕

     辛未，杨邠、郭威、王章皆为正使。〔帝即位于太原，以杨邠权枢密使，郭威权枢密副使，王章权三司使，今皆为正使。〕时兵荒之余，公私匮竭，北来兵与朝廷兵合，顿增数倍。〔北来兵，谓从帝及史弘肇自太原来者。朝廷兵，谓晋朝旧兵。〕章白帝罢不急之务，省无益之费以奉军，用度克赡。

     庚辰，制建宗庙。太祖高皇帝，世祖光武皇帝，皆百世不迁。又立四亲庙，追尊谥号。〔五代会要：追尊高祖湍明元皇帝，庙号文祖；曾祖昂恭僖皇帝，庙号德祖；祖僎昭献皇帝，庙号翼祖；考琠章圣皇帝，庙号显祖。〕凡六庙。

     麻荅贪猾残忍，民间有珍货、美妇女，必夺取之。又捕村民，诬以为盗，披面，抉目，断腕，〔抉，于决翻。断，音短；下即断同。腕，乌贯翻。〕焚炙而杀之，欲以威众。常以其具自随，〔具，谓披面、抉目、断腕、焚炙之具。〕左右〔【章：十二行本「右」下有「前后」二字；乙十一行本同。】〕悬人肝、胆、手、足，饮食起居于其间，语笑自若。出入或被黄衣，用乘舆，服御物，〔被，皮义翻。乘，绳证翻。〕曰：「兹事汉人以为不可，吾国无忌也。」又以宰相员不足，乃牒冯道判弘文馆，李崧判史馆，和凝判集贤，刘昫判中书，其僭妄如此。〔宰相分判，须降制敕，而麻荅以牒行之，史言其僭妄。〕然契丹或犯法，无所容贷，故市肆不扰。常恐汉人妄〔【章：十二行本「妄」作「亡」；乙十一行本同；孔本同；张校同；退斋校同。】〕去，谓门者曰：「汉有窥门者，即断其首以来。」

     麻荅遣使督运于洺州，洺州防御使薛怀让闻帝入大梁，杀其使者，举州降。帝遣郭从义将兵万人会怀让攻刘铎于邢州，不克。〔刘铎为契丹守。九域志：洺州西北至邢州九十里。〕铎请兵于麻大掠于邢、洺之境。

     契丹所留兵不满二千，〔谓留恒州之兵也。〕麻荅令所司给万四千人食，收其余以自入。麻荅常疑汉兵，且以为无用，稍稍废省，又损其食以饲胡兵；〔饲，祥吏翻。〕众心怨愤，闻帝入大梁，皆有南归之志。前颍州防御使何福进，控鹤指挥使太原李荣，潜结军中壮士数十人谋攻契丹，然畏契丹尚强，犹豫未发。会杨衮、杨安等军出，〔杨衮赴魏州，杨安攻洺州。〕契丹留恒州者纔八百人，福进等遂决计，约以击佛寺锺为号。〔约汉兵闻佛寺击锺，则齐出攻契丹。然佛寺晨昏击锺，食时击锺，日日然也；此必以未发前预相戒约，以次日食时闻佛寺锺声而俱发耳。〕

     辛巳，契丹主兀欲遣骑至恒州，召前威胜节度使兼中书令冯道、枢密使李崧、左仆射和凝等，会葬契丹主德光于木叶山。道等未行，食时，锺声发。汉兵夺契丹守门者兵击契丹，杀十余人，因突入府中。李荣先据甲库，悉召汉兵及市人，以铠仗授之，焚牙门，与契丹战。荣召诸将并力，护圣左厢都指挥仗、恩州团练使白再荣〔恩州时属南汉境，白再荣遥领也。〕狐疑，匿于别室，军吏以佩刀决幕，引其臂，〔白再荣以幕自蔽，军吏决幕引出之。〕再荣不得已而行。诸将继至，烟火四起，鼓噪震地。麻荅等大惊，载宝货家属，走保北城。而汉兵无所统壹，贪狡者乘乱剽掠，懦者窜匿。〔剽，匹妙翻。〕八月，壬午朔，契丹自北门入，〔恒州牙城北门也。〕势复振，汉民死者二千余人。前磁州刺史李榖恐事不济，请冯道、李崧、和凝至战所慰勉士卒，士卒见道等至，争自奋。〔微李榖之谋，汉兵殆矣。〕会日暮，有村民数千噪于城外，欲夺契丹宝货、妇女，契丹惧而北遁，麻荅、刘晞、崔廷勋皆奔定州，〔恒州东北至定州一百二十里。〕与义武节度使邪律忠合。忠，即郎五也。〔郎五初镇澶州而兵乱，契丹又使镇定州。〕

     冯道等四出安抚兵民，众推道为节度使。道曰：「我书生也，当奏事而已，宜择诸将为留后。」时李荣功最多，〔李荣先据甲库，授兵与契丹战，诸将皆继其后，故论功最多。〕而白再荣位在上，乃以再荣权知留后，具以状闻，且请援兵，帝遣左飞龙使李彦从将兵赴之。〔唐有飞龙使及小马坊使；梁改小马坊为天骥，后唐复旧；长兴元年，改飞龙院为左飞龙院，小马坊为右飞龙院；宋太平兴国三年，改左、右天桊坊，雍熙二年，又改左、右骐骥院使。〕

     白再荣贪昧，猜忌诸将。奉国军〔【章：十二行本「军」作「厢」；乙十一行本同。】〕主华池王饶〔晋氏南渡以后，南北兵争，各置军主、队主之官，隋、唐以下无是也。此书「奉国军主」，通鉴盖因旧史成文，犹言军帅耳，非官名也。庆州华池县，隋所置；宋熙宁中，省华池县为寨镇，属合水县，其地在庆州之东南。宋白曰：华池本汉归德县地，即洛源县。隋仁寿二年，于今县东北二里库多汗故城又置华池县，南有华池水，故名。〕恐为再荣所并，诈称足疾，据东门楼，严兵自卫。司天监赵延乂善于二人，往来谕释，始得解。

     再荣以李崧、和凝久为相，家富，〔晋高祖入洛，即以李崧为相；天福五年，和凝为相。〕遣军士围其第求赏给，崧凝名以家财与之，又欲杀崧、凝以灭口。李榖往见再荣，责之曰：「国亡主辱，分辈握兵不救。今仅能逐一虏将，镇民死者几三千人，〔虏将，谓麻荅。恒，旧镇州也。〕岂独公之力邪！纔得脱死，遽欲杀宰相，新天子若诘公专杀之罪，〔诘，去吉翻。〕公何辞以对﹖」再荣惧而止。又欲率民财以给军，榖力争之，乃止。汉人尝事麻荅者，再荣皆拘之以取其财，恒人以其贪虐，谓之「白麻荅」。〔言其贪虐似麻荅，特姓白耳。然再荣以贪虐殖财，郭威入汴，竟以多财殒其身。天道好还，盖昭昭矣。〕

     杨衮至邢州，闻麻荅被逐，即日北还，杨安亦遁去；李殷以其众来降。

     庚寅，以薛怀让为安国节度使。刘铎闻麻荅遁去，举邢州降；怀让诈云巡检，引兵向邢州，铎开门纳之，怀让杀铎，以克复闻。朝廷知而不问。

     辛卯，复以恒州顺国军为镇州成德军。〔改恒州及顺国军见二百八十卷晋高祖天福七年。〕

     乙未，以白再荣为成德留后。踰年，始以何福进为曹州防御使，李荣为博州刺史。〔踰年之后，乃知逐麻荅者二人之功，始赏之。此事与晋高祖天福二年马万、卢顺密之事同。〕

     敕：「盗贼毋问赃多少皆抵死。」时四方盗贼多，朝廷患之，故重其法，仍分命使者逐捕。苏逢吉自草诏，意云：「应贼盗，并四邻同保，皆全族处斩。」〔处，昌吕翻。〕众以为：「盗犹不可族，况邻保乎！」逢吉固争，不得已但省去「全族」字。〔去，羌吕翻。〕由是捕贼使者张令柔杀平阴十七村民。〔刘昫曰：平阴，汉肥冢县，隋为平阴县，属济州，唐属郓州。九域志：平阴县在郓州东北一百二十里。项安世家说曰：古无村名，今之村，即古之鄙野也。凡地在国中、邑中，则名之为都。都，美也，言其人物衣制皆邪丽也。凡言美者曰都，曰「子都」、「都人士」、「车骑甚都」是也。郊外则名之为野，为鄙，言其朴拙无文也。曰鄙者，如列子所谓「郑之鄙人」是也。故古语谓美好为都，粗陃为鄙，本此为义也。隋世已有村名。唐令，在田野者为村，置村正一人，则村之为义明矣。〕

     逢吉为人，文深好杀。〔好，呼到翻。〕在河东幕府，〔谓为河东节度判官时也。〕帝尝令静狱以祈福，逢吉尽杀狱囚还报。〔静狱者，使之决遣系囚，而苏逢吉尽杀之以为静。〕及为相，朝廷草创，帝悉以军旅之事委杨邠、郭威，百司庶务委逢吉及苏禹珪。二相决事，皆出胸臆，不拘旧制；虽事无留滞，而用舍黜陟，惟其所欲。帝方倚信之，无敢言者。逢吉尤贪诈，公求货财，无所顾避。继母死，不为服；庶兄自外至，不白逢吉而见诸子，逢吉怒，密语郭威，以他事杖杀之。〔语，牛倨翻。苏逢吉之好杀，固天道所不容，况怙势而杀其兄乎！〕

     楚王希广庶弟天策左司马希崇，性狡险，阴遗兄希萼书，〔遗，唯季翻。〕言刘彦桊违先王之命，〔先王，谓楚王殷也。殷遗命见二百七十七卷唐明宗长兴元年。〕废长立少，以激怒之。〔希萼，兄也；希广，弟也。舍兄立弟，故云然。长，知两翻。少，诗诏翻。〕

     希萼自永州来奔丧，〔欧史曰：希萼自朗州来奔丧。通鉴于是年正月楚王希范之卒，将佐议所立，亦言希萼知永州事。但希萼为武平节度使，武平军置于朗州。下文言希萼求还朗州，又希广欲分泽、朗而治。则朗州为是，前此作永州误也。〕乙巳，至趺石。〔趺，甫无翻。〕彦桊白希广遣侍从都指挥使周廷诲等将水军逆之，〔从才用翻。〕命永州将士皆释甲而入，馆希萼于碧湘宫，〔馆，古玩翻。今潭州西北出有碧湘门，马氏盖立宫于是门之侧。〕成服于其次，不听入与希广相见，希萼求还朗州，〔还，从宣翻，又如字。〕周廷诲劝希广杀之。希广曰：「吾何忍杀兄，马希广其后唐闵帝之寿乎！〕宁分潭、朗而治之。」〔治，直之翻。〕乃厚赠希萼，遣还朗州。希崇常为希萼诇希广，〔为，于伪翻。诇，古永翻，又翾正翻。〕语言动作，悉以告之，约为内应。〔史言希萼之攻潭州，希崇启之也。〕

     契丹之灭晋也，驱战马二万归其国。〔事见上卷是年正月。〕至是汉兵乏马，诏市士民马于河南诸道不经剽掠者。剽，匹妙翻。〕

     制以钱弘倧为东南兵马都元帅、镇海．镇东节度使兼中书令、吴越王。

     高从诲闻杜重威叛，发水军数千袭襄州，〔以汉兵方北讨魏州，未暇南救也。〕山南东道节度使安审琦击却之。又寇郢州，刺史尹实大破之。〔九域志：荆南府北至襄州四百四十里，东至郢州三百二十里。〕乃绝汉，附于唐、蜀。〔高从诲求郢州不许，见上六月。〕

     初，荆南介居湖南、岭南、福建之间，〔此语专为三道入贡过荆南发。〕地狭兵弱，自武信王季兴时，诸道入贡过其境者，多掠夺其货币。〔过，音戈。〕及诸道移书诘让，或加以兵，不得已复烕之，〔诘，去吉翻。复，扶又翻。〕曾不为愧。及从诲立，唐、晋、契丹、汉更据中原，〔更，工衡翻。〕南汉、闽、吴、蜀皆称帝，从诲利其赐予，〔予，读曰与。〕所向称臣。诸国贱之，谓之「高无赖」。〔俚俗语谓夺攘苟得无愧耻者为无赖。〕

     唐主以太傅兼中书令宋齐丘为镇南节度使。

     南汉主恐诸弟与其子争国，杀齐王弘弼、贵弘道、定王弘益、办王弘济、同王弘简、益王弘建、恩王弘伟、宜王弘照，尽杀其男，纳其女充后宫。〔刘晟残同气而渎天伦，桀、纣之虐，不如是之甚也。〕作离宫千余间，饰以珠宝，设镬汤、铁床、刳剔等刑，号「生地狱」。尝醉，戏以瓜置乐工之颈试剑，遂断其头。〔欧史，伶人谓之尚玉楼，即被斩之乐工也。断，音短。〕

     初，帝与吏部尚书窦贞固俱事晋高祖，雅相知重，及即位，欲以为相，问苏逢吉：「其次谁可相者﹖」逢吉与翰林学士李涛善，因荐之，曰：「昔涛乞斩张彦泽，〔事见二百八十三卷晋高祖天福七年。〕陛下在太原，尝重之，此可相也。」

     会高行周、慕容彦超共讨杜重威于邺都，〔遣二将讨杜重威事始上闺七月。〕彦超欲急攻城，行周欲缓之以待其弊。行周女为重威子妇，彦超扬言：「行周以女故，爱贼不攻。」由是二将不协。〔慕容彦超既以帝同产之亲而陵高行周，又诬行周以婚姻之故而缓贼，故不协。〕帝恐生他变，欲自将击重威，意未决。涛上疏请亲征。帝大悦，以涛有宰相器。九月，申戌，加逢吉左仆射兼门下侍郎，苏禹珪右仆射兼中书侍郎，贞固司空兼门下侍郎，涛户部尚书兼中书侍郎，并同平章事。〔窦贞固以司空拜相，而书于二仆射之次者，二苏旧相，贞固则亲相也。〕

     戊寅，诏幸澶、魏劳军，〔澶，时连翻。劳，力到翻。〕以皇子承训为东京留守。

     冯道、李崧、和凝自镇州还，〔白再荣等既逐契丹，冯道等乃得免而还。还，从宣翻，又如字。〕己卯，以崧为太子太傅，凝为太子太保。

     晋昌节度使赵匡赞〔是年秋七月，赵匡赞自河中徙长安。〕恐终不为朝廷所容，冬，十月，遣使降蜀，请自终南山路出兵应援。〔终南山路，子午谷路也。〕

     戊戌，帝至邺都城下，舍于高行周营。〔人主亲戎，不为御营而舍于元帅之营，有入韩信壁夺军之意。高行周心迹无他，故不发。〕行周言于帝曰：「城中食未尽，急攻，徒杀士卒，未易克也。〔易，以豉翻。〕不若缓之，彼食尽自溃。」帝然之。慕容彦超数因事陵轹行周，〔数，所角翻。轹，郎击翻。〕行周泣诉于执政，掬粪壤实其口，〔示受陵辱而不敢言也。〕苏逢吉、杨邠密以白帝。帝深知彦超之曲，犹命二臣和解之；又召彦超于帐中责之，〔不明底彦超之罪，牵于爱也。〕且使诣行周谢。

     杜重威声言车驾至即降，帝遣给事中陈观往谕指，重威复闭门拒之。〔复，扶又翻；下同。〕城中食浸竭，将士多出降者。慕容彦超固请攻城，帝从之。丙午，亲督诸将攻城，自寅至辰，士卒伤者万余人，死者千余人，不克而止。彦超乃不敢复言。〔死伤者众而城不克，则高行周持久以弊之之说为是，慕容彦超之语遂塞。〕

     初，契丹留幽州兵千五百戍大梁，〔即萧翰所留也，见上五月。〕帝入大梁，或告幽州兵将为变，帝尽杀之于繁台之下。〔繁台在大梁。丁度曰：繁台本师旷吹台，梁孝王增筑，曰繁台。薛史曰：繁台，即梁王吹台，其后有繁氏居其侧，里人乃以姓呼之。〕及围邺都，张琏将幽州兵二千助重威拒守，〔张琏入邺都助重威事始上七月。〕帝屡遣人招谕，许以不死；琏曰：「繁台之卒，何罪而戮﹖今守此，以死为期耳。」由是城久不下。十一月，丙辰，内殿直韩训献攻城之具，帝曰：「城之所恃者，众心耳。众心苟离，城无所保，用此何为！」〔始用高行周之言。〕

     杜重威之叛，观察判官金乡王敏屡泣谏，不听。〔金乡县，唐初属济州，后属兖州。九域志：属济州，在州东南九十里。〕及食竭力尽，甲戌，遣敏奉表出降。乙亥，重威子弘琏来见；〔见，贤遍翻；下同。〕丙子，妻石氏来见，石氏，即晋之宋国长公主也。〔长，知两翻。〕帝复遣入城。丁丑，重威开门出降，城中馁死者什七八，存者皆両瘠无人状。〔両，乌黄翻。瘠，秦昔翻。〕张琏先邀朝廷信誓，诏许以归乡里，及出降，杀琏等将校数十人；纵其士卒北归，将出境，大掠而去。〔幽州兵将出魏州之境，去汉兵既远，心无所惮，遂大掠，逞其忿而去。将，即亮翻。校，户教翻。〕

     郭威请杀重威牙将百余人，并重威家赀籍之以赏战士，从之。以重威为太傅兼中书令、楚国公。重威每出入，路人往往掷瓦砾诟之。〔以其历藩镇则贪黩无厌，为将则卖国殄民也。为杀杜重威，市人噉其肉张本。诟，苦候翻，又许候翻。〕

     臣光曰：汉高祖杀幽州无辜千五百人，非仁也；诱张琏而诛之，非信也；杜重威罪大而赦之，非刑也。仁以合众，信以行令，刑以惩奸；失此三者，何以守国！其祚运之不延也，宜哉！

     高行周以慕容彦超在澶州，固辞邺都；〔澶、魏相去百五十里。行周、彦超既交恶，接境而处，必不相安，故力辞。〕己卯，以忠武节度使史弘肇领归德节度使，兼侍卫马步都指挥使，义成节度使刘信领忠武节度使兼侍卫马步副都指挥使，徙彦超为天平节度使，并加同平章事。

     吴越王弘倧大阅水军，赏赐倍于旧；胡进思固谏，弘倧怒，投笔水中，曰：「吾之财与士卒共之，奚多少之限邪！」〔为胡进思废弘倧张本。〕

     十二月，丙戌，帝发邺都。〔发自邺都而归大梁。〕

     蜀主遣雄武都押牙吴崇恽，〔雄武都押牙，秦州都押牙也。恽，于粉翻。〕以枢密使王处回书招凤翔节度使侯益。〔处，昌吕翻。〕庚寅，以山南西道节度使兼中书令张虔钊为北面行营招讨安抚使，雄武节度使何重建副之，〔张虔钊以潞王之乱，攻凤翔而败，降蜀。何重建以契丹入中国降蜀，故蜀主用之以经&#65533;之薄B雍。重，直龙翻。〕直徽使韩保贞为都虞候，共将兵五万，虔钊出散关，重建出陇州，以击凤翔；〔既遣使招侯益，又随之以兵临胁之。〕奉銮肃卫都虞候李廷珪将兵二万出子午谷。以援长安。〔从赵匡赞之请也。〕诸军发成都，旌旗数十里。

     辛卯，皇子开封尹承训卒。承训孝友忠厚，达于从政，人皆惜之。〔史言承训死而汉祚蹙。〕

     癸巳，帝至大梁。

     威武节度使李孺赟与吴越戍将鲍修让不协，谋袭杀修让，复以福州降唐；修让觉之，引兵攻府第，〔复，扶又翻。府第，福州府署也。〕是日，杀孺赟，夷其族。〔李仁达据福州事始见二百八十五卷晋齐王开运二年。史言狂狡反复者终死于人手。〕

     乙未，追立皇子承训为魏王。

     侯益请降于蜀，使吴崇恽持兵籍、粮帐西还，〔还，从宣翻，又如字。〕与赵匡赞同上表请出兵平定关中。

     己酉，鲍修让传李孺赟首至钱塘，吴越王弘倧以丞相山阴吴程知威武节度事。

     吴越王弘倧，性刚严，愤忠献王弘佐时容养诸将，政非己出，〔按欧史：吴越王钱镠以徐绾之乱，使子元瓘质于宣州，以胡进思，戴恽等自随。元瓘嗣立，用进思为大将。元瓘卒而弘佐立，进思以旧将自待，甚见尊礼。及倧立，颇卑侮之，进思不能平。〕及袭位，诛杭、越侮法吏三人。〔「侮」，当作「舞」。〕

     内牙统军使胡进思恃迎立功，干预政事；弘倧恶之，〔恶，乌路翻。〕欲授以一州，〔欲夺其兵权而远之。〕进思不可。进思有所谋议，弘倧数面折之。进思还家，设忠献王位，被发恸哭。〔数，所角翻。折，之舌翻。被，皮义翻。〕民有杀牛者，吏按之，引人所市肉近千斤。〔近，其靳翻。〕弘倧问进思：「牛大者肉几何﹖」对曰：「不过三百斤。」弘倧曰：「然则吏妄也。」命按其罪。进思拜贺其明。弘倧曰：「公何能知其详﹖」进思踧踖对曰：〔踧，子六翻。踖，子昔翻。〕「臣昔未从军，亦尝从事于此。」进思以弘倧为知其素业，故辱之，益恨怒。〔此褚遂良所以戒唐太宗穷张玄素也。〕进思建议遣李孺赟归福州，〔见上七月。〕及孺赟叛，〔谓复欲降唐也。〕弘倧责之，进思愈不自安。

     弘倧与内牙指挥使何承训谋逐进思，又谋于内都监使水丘昭券，〔按薛史：吴越王镠，母水丘氏，昭券盖外戚也。〕昭券以为进思党盛难制，不如容之，弘倧犹豫未决。承训恐事泄，反以谋告进思。〔古人有言，「需者事之贼。」弘倧犹豫不决，故何承训惧而生心。泄，息列翻。〕

     庚戌晦，弘倧夜宴将吏，进思疑其图己，与其党谋户乱，帅亲兵百人〔帅，读曰率；下同。〕戎服执兵入见于天策堂，曰：「老奴无罪，王何故图之﹖」弘倧叱之不退，左右持兵者皆愤怒。弘倧猝愕不暇发言，〔乘左右之愤怒而用之，以顺讨逆，何畏乎胡进思！是以人贵于有胆决。〕趋入义和院。进思锁其门，矫称王命，告中外云：「猝得风疾，传位于同参相府事弘俶。」进思因帅诸将迎弘俶于私第，且召丞相元德昭。德昭至，立于帘外不拜，曰：「俟见新君。」进思亟出褰帘，〔褰，起虔翻。〕德昭乃拜。

     进思称弘倧之命，承制授弘俶镇海、镇东节度使兼侍中。弘俶曰：「能全吾兄，乃敢承命。不然，当避贤路。」进思许之。弘俶始视事。

     进思杀水丘昭券及进侍鹿光铉。〔进侍，吴越所置官在王左右者也。〕光铉，弘倧之舅也。进思之妻曰：「他人犹可杀；昭券，君子也，柰何害之！」〔史言妇人智识有过于丈夫者。〕

     是岁，唐主以羽林大将军王延政为安化节度使鄱阳王，镇饶州。〔唐盖置安化军于饶州。王延政降唐见二百八十四卷晋齐王开运二年，南唐之保大三年也。〕

     干佑元年〔（戊申、九四八）〕

     春，正月，乙卯，大赦，改元。

     帝以赵匡赞、侯益与蜀兵共为寇，患之。会回鹘入贡，诉称为党项所阻，〔自唐长兴以来，西路党项部族劫掠使臣及外域进奉，唐虽遣兵讨之，莫能遏止。党，底朗翻。〕乞兵应接。诏左卫大将军王景崇、将军齐藏珍将禁军数千赴之，因使之经略关西。〔因应接回鹘使者之名以出师，实则经略关右。〕

     晋昌节度判官李恕，久在赵延寿幕下，延寿使之佐匡赞。匡赞将入蜀，恕谏曰：「燕王入朝，〔【章：十二行本「朝」作「胡」；乙十一行本同；孔本同。】〕岂所愿哉！〔言赵延寿受囚锁于契丹而入北。〕今汉家新得天下，方务招怀，若谢罪归朝，必保富贵。入蜀非全计也，『蹄涔不容尺鲤』，刘曜之言。涔，锄针翻。蹄涔，谓牛马所践之迹，因而渟水处也，非盈尺之鲤所可容身；以喻蜀小国，势不能容赵匡赞。〕公必悔之。」匡赞乃遣恕奉表请入朝。景崇等未行而恕至，帝问恕：「匡赞何为附蜀﹖」对曰：「匡赞自以身受虏官，〔谓先受契丹主耶律德光之命镇河中府。〕父在虏庭，〔父，谓赵延寿。〕恐陛下未之察，故附蜀求苟免耳。臣以为国家必应存抚，故遣臣来祈哀。」帝曰：「匡赞父子，本吾人也，不幸陷虏。今延寿方坠槛&#13811;，〔赵延寿为契丹所锁，事见去年五月。〕吾何忍更害匡赞乎！」即听其入朝。侯益亦请赴二月四日圣寿节上寿。〔五代会要：帝生于唐干宁二年二月四日。〕景崇等将行，帝召入卧内，敕之曰：「匡赞、益之心，皆未可知。汝至彼，彼已入朝，则勿问；若尚迁延顾望，当以便宜从事。」

     己未，帝更名暠。〔更，工衡翻。暠，古老翻。〕

     以前威胜节度使冯道为太师。

     壬戌，吴越王弘俶迁故王弘倧于衣锦军私第，〔迁于临安私第也。〕遣匡武都头薛温将亲兵卫之。潜戒之曰：「若有非常处分，皆非吾音，当以死拒之。」〔处，昌吕翻。分，扶问翻。弘俶知胡进思必谋杀弘倧，故密约敕薛温使知所备。为进思害弘倧而不克张本。〕

     帝自魏王承训卒，悲痛过甚。甲子，始不豫。

     赵匡赞不俟李恕返命，已离长安，丙子，入见。〔离，力智翻。见，贤遍翻。〕

     王景崇等至长安，闻蜀兵已入秦川，〔自大散关以北达于岐、雍，夹渭川南北岸，沃野千里，谓之秦川。〕以兵少，发本道及赵匡赞牙兵千余人同拒之。〔本道，谓晋昌一道。〕景崇恐匡赞牙兵亡逸，欲文其面，微露风旨；军校赵思绾，首请自文其面以帅下，〔文其面以军号，则亡逸无所至。校，户教翻。帅，读曰率。〕景崇悦。齐藏珍窃言曰：「思绾凶暴难制，不如杀之。」景崇不听。思绾，魏州人也。〔为赵思绾据长安反张本。〕

     蜀李廷珪将至长安，闻赵匡赞已入朝，欲引归，王景崇邀之，败廷珪于子午谷。〔败，补迈翻；下追败同。〕张虔钊至宝鸡，诸将议不协，按兵未进；侯益闻廷珪西还，因闭壁拒蜀兵，虔钊势孤，引兵夜遁。景崇帅凤翔、陇、邠、泾、鄜、坊之兵追败蜀兵于散关，俘将卒四百人。〔李廷珪、张虔钊二军，皆蜀主去年十二月所遣。帅，读曰率。鄜，音夫。败，补迈翻。〕

     丁丑，帝大渐。杨邠忌侍卫马军都指挥使、忠武节度使刘信，立遣之镇。〔刘信以从弟之亲典侍卫，故杨邠忌之，遣就镇许州。〕信不得奉辞，雨泣而去。〔涕泣如雨，谓之雨泣。〕

     帝召苏逢吉、杨邠、史弘肇、郭威入受顾命，曰：「余气息微，不能多言。承佑幼弱，后事托在卿辈。」又曰：「善防重威。」〔谕以诛杜重威也。〕是日，殂于万岁殿，〔年五十四。薛史：梁受禅，以大梁万岁堂为万岁殿。〕逢吉等秘不发丧。

     庚辰，下诏，称：「重威公子，因朕小疾，谤议摇众，并其子弘璋、弘琏、弘璨皆斩之。晋公主及内外亲族，一切不问。」〔晋公主，石氏，杜重威之妻。〕磔重威尸于市，〔磔，陟格翻。〕市人争啖其肉，〔啖，徒滥翻。怨杜重威卖国，引虏入汴，而都人被其毒也。〕吏不能禁，斯须而尽。

     二月，辛巳朔，立皇子左卫大将军、大内都点检承佑为周王，同平章事。有顷，发丧，宣遗制，令周王即皇帝位。时年十八。

     蜀韩保贞、庞福诚引兵自陇州还，〔韩保贞亦蜀主去年十二月所遣。还，从宣翻，又如字。〕要何重建俱西。是日，保贞等至秦州，分兵守诸门及衢路，重建遂入于蜀。〔要，一遥翻。天福十二年，何重建附蜀，至是蜀兵劫与俱西。〕

     丁亥，尊皇后曰皇太后。

     朝廷知成德留后白再荣非将帅才，庚寅，以前建雄留后刘在明代之。

     癸巳，大赦。〔即为十三日而肆赦。〕

     吴越内牙指挥使何承训复请诛胡进思及其党。〔复，扶又翻。〕吴越王弘俶恶其反复，且惧召祸，乙未，执承训，斩之。〔恶，乌路翻。何承训泄弘倧之谋以陷君于幽废，而又请弘俶诛胡进思，谁敢复与之谋乎！〕

     进思屡请杀废王弘倧以绝后患，弘俶不许。进思诈以王命密令薛温害之，温曰：「仆受命之日，不闻此言，不敢妄发。」进思乃夜遣其党方安二人踰垣而入，弘倧阖户拒之，大呼求救；〔呼，火故翻。〕温闻之，率众而入，毙安等于庭中。入告弘俶，〔自临安入钱唐告其事。〕弘俶大惊，曰：「全吾兄，汝之力也。」

     弘俶畏忌进思，曲意下之。〔下，户嫁翻。〕进思亦内忧惧，未几，疽发背卒。〔几，居岂翻。〕弘倧由是获全。

     诏以王景崇兼凤翔巡检使。景崇引兵至凤翔，侯益尚未行，景崇以禁兵分守诸门。或劝景崇杀益，景崇以受先朝密旨，〔密旨，谓高祖卧内便宜从事之命也，见上。朝，直遥翻；下同。〕嗣主未之知，或疑于专杀，犹豫未决。益闻之，不告景崇而去，景崇悔，自诟。〔诟，古候翻，又许候翻。〕戊戍，益入朝，隐帝问：「何故召蜀军﹖」对曰：「臣欲诱致而杀之。」帝哂之。〔诱，音酉。哂，矢忍翻。笑不坏颜为哂。〕

     蜀张虔钊自恨无功，癸卯，至兴州，凓忿而卒。〔自散关还至兴州也。张虔钊盖不知可否，不度利钝，而急于求功之人，观其攻王都于定州，攻潞王于凤翔，皆急于求胜而败可知已。恚，于避翻。〕

     侍卫马步都指挥使、同平章事史弘肇遭母丧，不数日，复出朝参。〔复，扶又翻。居丧而经营起复，已得罪于名教；未起复而自出朝参，虽史弘肇武人无识，亦可见朝章之紊。朝，直遥翻。〕

