卷第七十五【魏纪七】起柔兆摄提格（丙寅），尽玄黓涒滩（壬申），凡七年。

     邵陵厉公中

     正始七年〔（丙寅、二四六）〕

     春，二月，吴车骑将军朱然寇柤中，〔柤，读如祖；杨正衡侧瓜翻。〕杀略数千人而去。

     幽州刺史毌丘俭以高句骊王位宫数为侵叛，〔句，如字，又音驹。骊，力知翻。数，所角翻；下同。〕督诸军讨之；位宫败走，俭遂屠丸都，〔高句骊都于丸都之下，多大山深谷，毌丘俭传谓悬车束马以上丸都，可知矣。唐志：自鸭渌江口舟行百余里，乃小舫泝流东北行，凡五百三十里而至丸都城。〕斩获首虏以千数。句骊之臣得来谏位宫不从；得来叹曰：「立见此地将生蓬蒿。」遂不食而死。俭令诸军不坏其墓，〔坏，音怪。〕不伐其树，得其妻子，皆放遣之。位宫单将妻子逃窜，俭引军还；未几，复击之，〔几，居岂翻。〕位宫遂奔买沟。〔后汉书东夷传：买沟娄，北沃沮之地，去南沃沮八百余里。句骊名城为沟娄。杜佑曰：北沃沮一名买沟娄。又曰：高句丽居纥升骨城，汉为县，属玄菟郡，赐以衣帻、朝服、鼓吹，常从郡受之；后稍骄恣，不复诣郡，但于东界筑大城以受之遂名此城为帻沟溇。沟溇者，高丽名城也。建安中，其王伊夷模更作新国都于丸都山下，在沸流水西。魏正始中，毌丘俭屠丸都，铭不耐城而还。又曰：东沃沮在盖马大山之东。北沃沮一名买沟溇，去南沃沮八百余里，与挹娄接。〕俭遣玄菟太守王颀追之过沃沮千有余里，〔沃沮之地，在盖马大山之东。汉武帝灭朝鲜，开置玄菟郡，治沃沮城。后玄菟内徙，沃沮更属乐浪。光武废省，就以其渠帅为县侯。其国小，迫于句骊，遂臣焉。菟，同都翻。颀，渠希翻。沮，千余翻。〕至肃慎氏南界，〔魏东夷挹娄之国，即古肃慎氏也。〕刻石纪功而还，所诛纳八千余口。〔言诛杀者及纳降者，总八千余口。还，从宣翻，又如字。〕论功受赏，侯者百余人。

     秋，九月，吴主以骠骑将军步骘为丞相，〔骠，匹妙翻。〕车骑将军朱然为左大司马，卫将军全琮为右大司马。分荆州为二部：以镇南将军吕岱为上大将军，督右部，自武昌以西至蒲圻；〔水经注：陆水出长沙下隽县，西径蒲圻县北，又径蒲酔山北入大江，谓之陆口。江水又径蒲酔山北对蒲酔洲，洲头即蒲圻县治。武昌志曰：蒲酔山今在嘉鱼县境，盖蒲圻县初置于此。未白曰：蒲圻县，汉沙羡县地，吴黄武二年，于沙羡县置蒲圻县，在荆江口，因湖以称，故曰蒲圻。〕以威北将军诸葛恪为大将军，督左部，代陆逊镇武昌。

     汉大赦。大司农河南孟光〔光，河南洛阳人，汉末逃入蜀。〕于众中责费祎曰：「夫赦者，偏枯之物，木之一道硕茂一边焦槁者，谓之偏枯。赦者，赦有罪也。有罪者赦，则奸恶之人抵法而获免于罪，良善之人受抑而不获伸，故谓之偏枯之物。〕非明世所宜有也。衰敝穷极，必不得已，然后乃可权而行之耳。今主上仁贤，百僚称职，何有旦夕之急而数施非常之恩，〔称，尺证翻。数，所角翻。〕以惠奸宄之恶乎！」祎但顾谢，踧踖而已。〔踧，子六翻。踖，资息翻。〕

     初，丞相亮时，有言公惜赦者，亮答曰：「治世以大德，不以小惠，〔治，直之翻。〕故匡衡、吴汉不愿为赦。〔匡衡疏见三十八卷元帝永光二年。吴汉言见四十三卷光武建武二十年。〕先帝亦言：『吾周旋陈元方、郑康成间，〔陈纪，字符方。郑玄，字康成。〕每见启告治治乱之道悉矣，曾不语赦也。〔治，直吏翻。〕若刘景升、季玉公子，〔刘琮，字季玊。〕岁岁赦宥，何益于治！』」〔治，直吏翻。〕由是蜀人称亮之贤，知祎不及焉。〔蜀人贤孔明而劣费祎，固不特惜赦一事而已。〕

     陈寿评曰：诸葛亮为政，军旅数兴而赦不妄下，〔数，所角翻；下同。下，遐稼翻。〕不亦卓乎！

     吴人不便大钱，柔罢之。〔青龙四年，吴铸大钱，十当五百。景初二年，吴又梼大钱，一当千。〕

     汉主以凉州刺史姜维为卫将军，与大将军费祎并录尚书事。〔费，父沸翻。〕汶山平康夷反，维讨平之。〔汉武帝元封二年，分蜀郡北部置注山郡；宣帝地节三年，合蜀郡；蜀又分为汶山郡，又立平康县属焉。杜知曰：汶山郡今蜀郡西北通化邵地，冉駹所居也。未白曰：茂州通化郡，古汶山郡。刘昫曰：维州薛城县，蜀将姜维讨汶山叛羌，即此地也，今州城即姜维故垒。汶，读曰岷。〕

     汉主数出游观，增广声乐。太子家令巴西谯周上疏谏曰：「昔王莽之败，豪桀并起以争神器，才智之士思望所归，未必以其势之广莅，惟其德之厚薄也。于时更始、公孙述等多已广中，〔更，工衡翻。〕然莫不快情恣欲，怠于为善。世祖初入河北，冯异等劝之曰：『当行人所不能为者。』遂务理冤狱，崇节俭，北州歌叹，声布四远。于是邓禹自南阳追之，〔事见三十九卷更始元年。〕吴汉、寇恂素未之识，举兵助之；其余望风慕德，邳肜、耿纯、刘植之徒，至于舆病赍棺，襁负而至，不可胜数；〔事并见更始二年。肜，余中翻。胜，音升。〕故能以弱为强而成帝业。及在各阳，尝欲小出，铫期进谏，实时还车。〔铫期传曰：光武尝与期门近出，期顿首车前曰：臣闻古今之诫，变生不意，诚不愿陛下微行数出。帝为之回舆而还。铫，音姚。〕及颍川盗起，寇恂请世祖身往临贼，闻言即行。〔事见四十二卷建武八年。〕故非急务，欲小出不敢；至于急务，欲自安不为；帝者之欲善如此！故传曰：『百姓不徒附』，诚以德先之也。〔传，直恋翻。先，悉荐翻。〕今汉遭厄运，天下三分，雄哲之士思望之时也，〔言思望贤主混一。〕臣愿陛下复行人所不能为者以副人望！〔复，扶又翻。〕且承事宗庙，所以率民尊上也；今四时之祀或有不临，而池苑之观或有仍出，臣之愚滞，私不自安。夫忧责在身者，不暇尽乐，〔乐，音洛；下同。〕先帝之志，堂构未成，〔书大诰曰：若考作室，既底法；厥子乃弗肯堂，矧肯构。〕诚非尽乐之时。愿省减乐官、后宫，凡所土增造，但奉修先帝所施，〔施，式支翻，设也。〕下为子孙节俭之教。」汉主不听。

     八年〔（丁卯、二四七）〕

     春，正月，吴全琮卒。

     二月，日有食之。

     时尚书何晏等朋附曹爽，好变改法度。太尉蒋济上疏曰：「昔大舜佐治，戒在比周；〔舜之佐尧也，驩兜、共工自相称吊则流放之，谗说殄行则堲之，戒比周也。好，呼到翻。治，直吏翻；下同。比，毗至翻。〕周公辅政，慎于其朋。〔书洛诰：周公戒成王曰：孺子其朋，其往。孔安国注曰：少子慎其朋党，少子慎其朋党，戒其自今已往。〕夫为国法度，惟命世大才，乃能张其纲维以垂于后，岂中下之吏所宜改易哉！终无益于治，适足伤民。宜使文武之臣，各守其职，率以清平，则和气祥瑞可感而致也！」

     吴主诏徙武昌宫材瓦缮修建业宫。有司奏言：「武昌宫已二十八岁，〔吴以汉献帝建安二十四年都武昌，至是已二十八年。〕死不堪用，宜下所在，〔下，遐稼翻。〕通更伐致。」〔致，谓伐材木而致之。通者，凡吴境内悉然也。〕吴主曰：「大禹以卑宫为美。今军事未已，所在赋敛，〔敛，力赡翻。〕若更通伐，妨损农桑，徙武昌材瓦，自可用也。」乃徙居南宫。三月，改作太初宫，〔晋太康地记曰：吴有太初宫，方三百丈。〕令诸将及州郡皆义作。〔以下奉上，义当助作宫室。〕

     大将军爽用何晏、邓扬、丁谧之谋，迁太后于永宁宫，〔据后魏起永宁寺于铜驼街西，意即前魏永宁殿故处也。又据陈寿志，太后称永宁宫，非徙也。意者晋诸臣欲增曹爽之恶，以迁字加之耳。晋书五行志曰：爽迁后于永宁宫，太后与帝相泣而别。盖亦承晋诸臣所记也。〕专擅朝政，〔朝，直遥翻。〕多檥亲党，屡改制度。太传懿不能禁，与爽有隙。五月，懿始称疾，不与政事。〔为司马懿诛曹爽等张本。与，读曰预。〕

     吴丞相步骘卒。

     帝好亵近群小，〔近，其靳翻。〕游宴后园。秋，七月，尚书何晏上言：「自今御幸式干殿〔参考魏、晋所记，式干殿当在皇后宫。坤为毌，干为父，言皇后为天下母，以干为式，从夫之义也。〕及游豫后园，宜皆从大臣，询谋政事，讲论经义，为万世法。」冬，十二月，散骑常侍、谏议大夫孔乂上言：秦置谏大夫，掌论议：后汉增为谏议大夫。「今天下已平，陛下可绝后园，习骑乘马，〔骑，奇寄翻。〕出必御辇乘车，天下之福，臣子之愿也。」帝皆不听。

     吴主大发众集建业，扬声欲人寇，扬州刺史诸诞使安丰太守王基策之。〔安丰县，汉属六安国，后汉属庐江郡，魏分置安丰郡，属豫州。策之者，计之也。〕基曰：「今陆逊等已死，孙权年老，内无贤嗣，中无谋主。权自出则惧内衅卒起，〔卒，读曰猝。〕痈疽发溃；遗将则旧将已尽，新将未信。〔疽，千余翻。将，即亮翻。〕此不过欲补穂支党，〔穂，丈涧翻，缝也。〕还自保护耳。」已而吴果不出。

     是岁，雍、凉羌胡叛降汉，〔雍，于用翻。降，户江翻。〕汉姜维将兵出陇右以应之，兴雍州刺史郭淮、讨蜀护军夏侯霸战于洮西。〔水经注：洮水与蜀白水俱出西倾山，山南即白水源，山东即洮水源。洮水东流径吐谷浑中，又东径临洮、安故、狄道，又北至枹罕，入于河。诸县皆洮东，若洮西则羌虏所居也。洮，土刀翻。〕胡王白虎文、治无戴等率部落降维，维徙之入蜀。〔蜀志曰：居于繁县。据姜维传，则白虎文与治无戴二人也。又魏志，曹真诗破叛胡治元多，盖诸胡有治姓也。〕淮进击羌胡余党，皆平之。

     九年〔（戊辰、二四八）〕

     春，二月，中书令孙资，癸巳，中书监刘放，三月，甲午，司徒卫臻各逊位，以侯就第，位特进。〔鶪栖树之言固中，而三马食一槽矣。〕

     夏，四月，以司空高柔为司徒，光禄大夫徐邈为司空。邈汉曰：「三公论道之官，无其人则缺，〔书曰：三公论道经邦，燮理阴阳，官不必备，惟其人。〕岂可以老病忝之哉！」〔忝，辱也。〕遂固辞不受。

     五月，汉费祎出屯汉中。自蒋琬及祎，虽身居于外，庆赏刑威，皆遥先谘断，〔断，丁乱翻。谘断者，谘之使断决也。〕然后乃行。祎雅性谦素，当国功名，略与琬比。

     秋，九月，以车骑将军王凌为司空。

     涪陵夷反，〔涪陵县，汉属巴郡，蜀分置涪陵郡，唐之涪州。未白曰：涪州涪陵郡，汉为涪陵县地；蜀先主以地控江源，于此立涪陵郡，领汉平、汉葭二县。四夷县道记云：故城在蜀江之南，涪江之西。其涪江南自黔中来，由城之西泝蜀江十五里，有鸡鸣峡，上有枳城，即汉枳县荒废；桓温定蜀，别立枳县于今郡东北十里。周武帝保定四年，涪陵道领田思鹤归化，于故枳城立涪裬镇；隋开皇三年，移汉平县于镇城，仍改汉平为涪陵县，因镇为名。唐为涪州，元和三年，以涪州疆理与黔中接近，敕隶黔中。按华阳国志云：涪陵，巴之南鄙。从枳县入，泝涪水，秦司马错由之取楚黔中地，汉兴常为都尉理。山险水滩，人多獽、蜑，唯出丹漆蜜枳；县即涪州所理。汉建安中，涪陵谢本以涪陵广大，白州牧刘璋分置丹兴、汉葭二县以为郡。璋乃分涪陵，立永宁，兼丹兴、汉葭，合四县置属国都尉，理涪陵。蜀先主改为郡，改永宁曰万宁，又增立汉复县。后主又立汉平县。晋太康地志省丹兴县，郡移理汉复。又言万宁在郡南，水道九百里，其万宁盖今费州是。蜀后主延熙中，涪陵大姓徐巨反，邓芝讨平之。汉涪陵盖在今涪州东南三百三十里，黔州是其故理，在江之东。又言：汉复县北至涪陵九十里，盖今黔州所管洪杜县是其故理。又言：汉葭在郡东百里，沣源出界，盖今州东九十里故黔州城是。其丹兴县盖在今黔州东二百里黔江县是。又按汉平县，在今涪州东百二十里，罗浮山之北，岷江之南，白水入江处侧近。又按十三州志，枳在郡东北，涪陵在郡东。按今黔州亦与巴郡东南相抵。据谢本所论，晋志所云，今夷、费、思、播及黔府等五州，悉是涪陵故地。又隋图经，黔中是武陵郡酉阳县地。按汉酉阳在今溪州太乡县界，与黔州约相去千余里，今三亭县西北九百余里别有酉阳城，乃刘蜀所置，非汉之酉阳。隋图经及贞观地志并言蜀所置酉阳为汉酉阳，盖误认汉涪陵之地也。自永嘉后，没于夷獠。元魏后图记不传，至后周田思鹤归化，初于其地立奉州，续改黔州；大业中，又改黔安郡；因问隋州郡名，遂与秦、汉黔中郡交互难辨。其秦黔中郡理，在今辰州西二十里黔串故城是。汉改黔中为武陵郡，移治义陵，即今辰州溆浦县是。后汉移理临沅，即今朗州所理是。今辰、锦、叙、奖、溪澧、朗、施八州，是秦、汉黔中郡地，与今黔州及夷、费、思、播隔越峻岭，东有沅江水及诸溪并合，而东注洞庭湖，岭西有巴江水，一名涪陵江，自牂柯北历播、费、思、黔等州，北注岷江。以山川言之，巴郡之涪陵与黔中故地，炳然自分矣。〕汉车骑将军邓芝讨平之。

     大将军爽，骄奢无度，饮食衣服，拟于乘舆；〔乘，绳证翻。〕尚方珍玩，充牣其家；又私取先帝才人以为伎乐。〔伎，渠绮翻。〕作窟室，绮疏四周，〔窟室，掘地为室也。贤曰：绮疏，谓镂为绮文〕数与其党何晏等纵酒其中。弟羲深以为忧，数涕泣谏止之，爽不听。爽兄弟数俱出游，〔数，所角翻。〕司农沛国桓范谓曰：「总万机，典禁兵，不宜并出，若有闭城门，谁复内入〔【章：甲十六行本「入」作「人」；乙十一行本同；孔本同。】〕者﹖」复，扶又翻；下同。爽曰：「谁敢尔邪！」

     初，清河、平原争界，八年不能决。冀州刺史孙礼请天府所藏烈祖封平原时图以决之；〔烈祖，明帝也，封平原王。画壤分国，有地图在天府。周礼有天府，郑玄注云：掌祖庙之宝藏；又贤能之书皆藏于天府。〕爽信清河之诉，云图不可用，礼上疏自辨，辞颇刚切。爽大恕，劾礼怨望，结刑五岁。〔结刑五岁者，但结以徒作五岁之罪而不使之输作也。劾，户概翻，又户得翻。〕久而〔【章：甲十六行本「而」作「之」；乙十一行本同；孔本同；张校同；退斋校同。】〕复为并州刺史，往见太傅懿，有忿色而言。懿曰：「卿得并州少邪﹖恚理分界失分乎﹖」〔魏并州统太原、上党、西河、鴈门、新兴。冀州大于诸州，并州远接荒外，故意其觖望。懿多权数，以此言擿发礼耳。少，诗沼翻。恚，于避翻。分，扶问翻。〕礼曰：「何明公言之乖也！礼虽不德，岂以官位往事为意邪！本谓明公齐踪伊、吕，匡辅魏室，上报明帝之托，下建万世之勋。今社稷将危，天下凶凶，〔凶，许拱翻。〕此礼之所以不悦也！」因涕泣横流。懿曰：「且止，忍不可忍！」〔至此，礼入懿数中矣。〕

     冬，河南尹李胜出为荆州刺史，过辞太傅懿。懿令两婢侍。持衣，衣落；指口言渴，婢进粥，懿不持杯而饮，粥皆流出沾胸。胜曰：「众情谓明公旧风发动，〔魏武之辟懿也，懿辞以风痹，故胜以为旧风发动。〕何意尊体乃尔！」懿使声气纔属，〔诈为羸惙之状也。属，之欲翻。〕说：「年老枕疾，死在旦夕。〔枕，之鸩翻。〕君当屈并州，并州近胡，〔近，其靳翻。〕好为之备！恐不复相见，以子师、昭兄弟为托。」胜曰：「当还忝本州岛，〔李胜，南阳人，故谓荆州为本州岛。〕非并州。」懿乃错乱其辞曰：「君方到并州﹖」胜复曰：「当忝荆州。」懿曰：「年老意荒，不解君言。〔解，户买翻，晓也。〕今还为本州岛，盛德壮烈，好建功勋！」胜退，告爽曰：「司马公尸居余气，形神已离，不足虑矣。」〔言其形神己离，惟尸在而余残喘耳。〕他日，又向爽等垂泣曰：〔无声而出涕，曰垂泣。〕「太傅病不可复济，令人怆然！」故爽等不复设备。

     何晏闻平原管辂明于术数，请与相见。十二月，丙戌，辂往诣晏，晏与之论易。时邓扬在坐〔坐，徂卧翻。〕谓辂曰：「君自谓善易，而语不初不及易中辞义，何也﹖」辂曰：「夫善易者不言易也。」晏含笑赞之曰：「可谓要言不烦也！」因谓辂曰：「试为作一卦，〔为，于伪翻。〕知位当至三公不﹖」〔不，读曰否。〕又问：「连梦见青蝇数十，来集鼻下，驱之不去，何也﹖」辂曰：「昔元、凯辅舜，〔左传：高阳氏有才子八人，苍舒、隤敳、梼戭、大临、尨降、庭坚、仲容、叔达，齐圣广渊，明允笃诚，天下之民谓之「八恺」。高辛氏有才子八人，伯奋、仲堪、叔献、季仲、伯虎、仲熊、叔豹、季狸，忠肃共懿，宜慈惠和，天下之民谓之「八元。」〕周公佐周，皆以和惠谦恭，享有多福，此非卜筮所能明也。今君侯位尊势重，而怀德者鲜，〔鲜，息浅翻。〕畏威者众，殆非小心求福之道也。又，鼻者天中之山，〔相书以鼻为天中，自唇以上为人中。裴松之曰：相书谓鼻之所有为天中，鼻有山象，故曰天中之山。〕『高而不危，所以长守贵。』今青蝇臭恶，，而集之，位峻者颠，轻豪者亡，不可不深思也！愿君侯裒多益寡，〔裒，莆侯翻，与掊同，取也。尔雅：裒、鸠、楼，聚也。徐云：楼敛也。此言晏据权势，揆分为多，当思自减损也。〕非礼勿履，然后三公可至，青蝇可驱也。」扬曰：「此老生之常谭。」辂曰：「夫老生者见不生，常谭者见不谭。」〔言必见其死也。谭，与谈同。〕辂还邑舍，〔邑舍，平原邑邸也。〕具以言其舅；〔语，牛倨翻。〕舅责辂言太切至。辂曰：「与死人语，何所畏邪！」舅大怒，以辂为狂。

     吴交趾、九真夷贼攻没城交邑，交部骚勫。吴主以衡阳浚军都尉陆胤为交州刺史、安南校尉。胤人境，喻以恩信，降者五万余家，州境复清。

     太傅懿阴与其子中护军师、散骑常侍昭谋诛曹爽。〔懿虽称疾，先已置二子于要地矣。〕

     嘉平元年〔（己巳、二四九）是年四月方改元。〕

     春，正月，甲午，帝谒高平陵，〔高平陵，明帝陵也。水经注：大石山在洛阳南，山阿有魏明帝高平陵。孙盛曰：高平陵去洛城九十里。〕大将军爽弟中领军羲、武卫将军训、散骑常侍彦皆从。〔从，才用翻。〕太傅懿皇太后令，闭诸城门，勒兵据武库，授兵出屯洛水浮桥；〔水经注：洛城南出西头第二门曰宣阳门，汉之小苑门也，对阊阖，南直洛水浮桁。〕召司徒高柔假节行大将军事，据爽营；太仆王观行中领军事，据羲营。因奏爽罪恶于帝曰：「臣昔从辽东还，先帝诏陛下、秦王及臣升御，把臣臂，深以后事为念。〔事见上卷明帝景初三年。〕臣言『太祖、高祖亦属臣以后事，〔属，之欲翻。〕按晋纪，懿自为文帝所信重，太祖未未尝以后事属之也，若文帝则以明帝属懿。〕此自陛下所见，无所忧苦。万一有不如意，臣当以死奉明诏。』今大将军爽，背弃顾命，〔背，蒲妹翻。陆德明曰：顾，音古。〕败乱国典，内则僭拟，外则专权，破坏诸营，〔败，补迈翻。坏，音怪。〕尽据禁兵，群官要职，皆置所亲，殿中宿卫，易以私人，根据盘互，纵恣日甚。又以黄门张当为都监，〔监，古衔翻。〕伺察至尊，离间二，宫〔伺，相吏翻。间，古苋翻。〕伤害骨肉，天下汹汹，人怀危惧。陛下便为寄坐，〔寄坐，谓虽处天子之位，犹寄寓也。〕岂得久安！此非先帝诏陛下及臣升御之本意也。臣虽朽迈，〔朽迈，谓年老衰朽，日月已过也。〕敢忘往言！太尉臣济等皆以爽为有无君之心，兄弟不宜典兵宿卫奏永宁宫，皇太后令敕臣如奏施行。臣辄敕主者及黄门令『罢爽、羲、训吏兵，以侯就第，不得逗留，以稽车驾；敢有稽留，便以军法从事！』臣辄力疾将兵屯洛水浮桥，伺察非常。」〔辄，专也。懿虽挟太后以临爽，而其奏自言辄者至再，以天小在爽所也。〕爽得懿奏事，不通；迫窘不佑所为，留车驾宿伊水南，〔水经注：来儒之水，出于半石之山，西南流径大石山，又西至高都城东，西入伊水。伊水又东北过伊阙中，又东北至洛阳县南，北入于洛。〕伐木为鹿角，发屯田兵数千人以为卫。〔魏武创业，令州郡例置田官，故洛阳亦有屯田兵。〕

     懿使侍中高阳许允及尚书陈泰说爽，宜早自归罪，〔说，输芮翻。〕又使爽所信殿中校尉尹大目谓爽，唯免官而已，〔魏、晋之制，有殿中将军、中郎、校尉、司马。尹大目说爽，犹未疑司马氏也，至其追语文钦乃觉耳。〕以洛水为誓。泰，群之子也。

     初，爽以桓范乡里老宿，〔范，沛国人，谯、沛乡里也。老，耆也。宿，旧也。〕于九卿中特礼之，然不甚亲也。及懿起兵，以太后令召范，欲使行中领军。范欲应命，其子止之曰：「车驾在外，不如南。」范乃出。至平昌城门，〔水经注：平昌门，故平门也，洛城南出西头第三门。〕城门已闭。门候司蕃，故范举吏也，〔司，姓也。左传郑有司臣。〕范举手中版示之，矫曰：「有诏召我，卿促开门！」蕃欲求见诏书，〔以此观之，此时犹用版诏，至晋时则有青纸诏矣。〕范呵之曰：「卿非我故吏邪，何以以敢尔﹖」乃开之。范出城，顾谓蕃曰：「太傅图逆，卿从我去！」蕃徒行不能及，遂避侧。〔避于道旁也。〕懿谓蒋济曰：「智囊往矣！」济曰：「范则智矣；然驽马恋栈豆，爽必不能用也。」〔驽，音奴。言爽顾恋室家而虑不及远，必不能用范计。栈，士限翻。〕

     范至，劝爽兄弟以天子诣许昌，发四方兵以自辅。爽疑未决，范谓羲曰：「此事昭然，卿用读书何为邪！于今日卿等门户，求贫贱复可得乎！〔复，扶又翻。〕且匹夫质一人，尚欲望活；〔此谓汉末劫质也。质，音致。〕卿与天子相随，令于天下，谁敢不应也！」俱不言。范又谓羲曰：「卿别营近在阙南，〔中领军营，懿已遗王观据之，惟别营在耳。〕洛阳典农治在城外，〔洛阳典农中郎将、典农都尉所鈶也。〕呼召如意。今诣许昌，不过中宿，〔中宿，次宿也。左传曰：命汝三宿，汝中宿至。陆德明曰：中，丁仲翻。〕许昌别库，足相被假；〔许昌别库贮兵甲；洛阳有武库，故曰别库。被假，谓授兵也。被，皮义翻。〕所忧当在谷食，而大司农印章在我身。」羲兄弟默然不从，自甲夜至五鼓，，〔甲夜，初夜也。夜有五更：一更为甲夜，二更为乙夜，三更为丙夜，四更为丁夜，五更为戊夜。〕爽乃投刀于地曰：「我亦不失作富家翁！」范哭曰：「曹子丹佳人，生汝兄弟，籖犊耳！〔曹真，字子丹。籖，与豚同。小豕曰籖，小牛曰犊。〕何图今日坐汝等族灭也！」

     爽乃通懿奏事，白帝下诏免己官。爽兄弟归家，懿发洛阳吏卒围守之；〔洛阳令所主吏卒也。〕四&#65533;之@高楼，令人在楼上察视爽兄弟举动。爽挟弹到后园中，〔弹，徒案翻。〕楼上便唱言：「故大将军东南行！」爽愁闷不知为计。

     戊戌，有司奏「黄门张当私以所择才人与爽，疑有奸。」收当付廷尉考实，辞云：「爽与尚书何晏、邓扬、丁谧、司隶校尉毕轨、荆州刺史李胜等阴谋反逆，须三月中发。」于是收爽、羲、训、晏、扬、谧、轨、胜并桓范皆下狱，劾以大逆不道，〔下，遐稼翻。劾，户概翻，又户得翻。〕与张当俱夷二族。〔考异曰：魏氏春秋曰：「宣王使晏典治爽等狱，晏穷治党与，冀以获宥。宣王曰：『凡有八族，』晏疏丁、邓等七姓。宣王曰：『未也。』晏穷急，乃曰：『岂谓晏乎﹖』宣王曰：『是也。』乃收晏。」按宣王方治爽党，安肯使晏典其狱！就令有之，晏岂不自知与爽最亲而冀独免乎！此殆孙盛承说者之妄耳。〕

     初，爽之出也，司马鲁芝留在府，闻有变，将营骑斫津门出赴爽。〔营骑，大将军营骑士也。津门，洛城南出西头第一门也，亦曰建城明。骑，奇寄翻。〕乃爽解印绶，〔绶，音受。〕将出，主簿杨综止之曰：「公挟主握权，拾此以至东市乎﹖」〔言必将见诛于市也。〕有司奏收芝、综治罪，〔治，直之翻。〕太傅懿曰：「彼各为其主也，〔为，于伪翻。〕宥之。」顷之，以芝为御史中丞，综为尚书郎。

     鲁芝将出，呼参军辛敞欲与俱去。敞，毗之子也，其姊宪英为太常羊耽妻，敞与之谋曰：「天子在外，太傅闭城门，人云将不利国家，于事可得尔乎﹖」〔尔，犹云如此也。〕宪英曰：「以吾度之，〔度，徒洛翻。〕太傅此举，不过以诛曹爽耳。」敞曰：「然则事就乎﹖」宪英曰：「得无殆就！〔殆，近也。〕爽之才非太傅之偶也。」〔偶，匹也。〕敞曰：「然则敞可以无出乎﹖」宪英曰：「安可以不出！职守，人之大义也。凡人在难，〔难，乃旦翻。〕犹或恤之；为人执鞭而弃其事，不祥莫大焉。且为人任，为人死，亲昵之职也，〔呢，尼质翻。左传：晏子曰：君为社稷死则死之，若为己死，非其私呢，谁敢任之！昵，私爱也。此言亲者则可为质任，爱呢者则可为之死。〕从众而已。」敞遂出。事定之后，敞叹曰：「吾不谋于姊，几不获于义！」〔几，居希翻。〕

     先是，爽辟王沈及太山羊祜，沈劝祜应命。祜曰：「委质事人，复何容易！」〔先，悉荐翻。沈，持林翻；下同。质，如字。复，扶又翻。易，以豉翻。〕沈遂行。及爽败，沈以故吏免，乃谓祜曰：「吾不忘卿前语。」祜曰：「此非始虑所及也！」〔言始虑亦不料爽至此，不欲受知几之名也。〕

     爽从弟文叔妻夏侯令女，〔夏侯氏之女名令女。夏，户雅翻。〕早寡而无子，其公文宁欲嫁之；令女刀截两耳以自誓，居常依爽。爽诛，其家上书绝昏，强迎以归，复将嫁之；〔强，其两翻。复，扶又翻；下同。〕令女窃入寝室，吊刀自断其鼻〔断，丁管翻。〕其家惊惋，〔惋，乌贯翻，惊叹也。〕谓之曰：「人生世间，如轻尘栖弱草耳，何至自苦乃尔！且夫家夷灭已尽，守此欲谁为哉！」〔为，于伪翻。〕令女曰：「吾闻仁者不以盛衰改节，义者不似存亡易心。曹氏前盛之时，尚欲保终，况今衰亡，何忍弃之！此禽兽之〔【章：甲十六行本「之」作「不」；乙十一行本同；孔本同；熊校同。】〕行，吾岂为乎！」司马懿闻而贤之，听使乞子字养为曹氏后。

     何晏等方用事，自以为一时才杰，人莫能及。晏尝为名士品目曰：「『唯深也故能通天下之志』，夏侯泰初是也。『唯几也故能成天下之务』，司马子元是也。『唯神也不疾而速，不行而至』，吾闻其语，未见其人。」盖欲以神况诸己也。〔夏侯玄，字泰初。司马师，字子元。晏引易大传之辞以为品目。几，居希翻。〕

     选部郎刘陶，晔之子也，少有口辩，〔少，诗照翻。〕邓扬之徒称之以为伊、吕。陶尝谓傅玄曰：「仲尼不圣。何以知之﹖智者于群愚，如弄一丸于掌中；而不能得天下，何以为圣！」玄不复难，〔难，乃旦翻。〕但语之曰：〔语，牛倨翻。〕「天下之无常也，今见卿穷。」及曹爽败，陶退居里舍，乃谢其言之过。

     管辂之舅谓辂曰：「尔前何以知何、邓之败﹖」辂曰：「邓之行步，筋不朿骨，脉不制肉，起立倾倚，若无手足，此为鬼躁；何之视候则魂不守宅，血不华色，精爽烟浮，容若槁木，此为鬼幽；二者皆非遐福之象也。」〔管辂之与何、邓言也，其陈义近于古人；至答其舅论何、邓之所以败，则相者之说耳，何前后之相戾也！〕

     何晏性自喜，〔喜，许记翻。〕粉白不去手，〔以自涂泽也。〕行步顾影。尤好老、庄之书，〔好，呼到翻。〕与夏侯玄、荀粲及山阳王弼之徒，竞为清谈，祖尚虚无，谓六经为圣人糟粕。〔庄子曰：桓公读书于堂上，轮肩斲轮于堂下，释椎凿而上，问桓公曰：「敢问公所读者何言邪﹖」公曰：「圣人之言也。」曰：「圣人在乎﹖」公曰：「已死矣。」曰：「然则君之所读者，古人之糟粕已矣，古之人与其不可传老矣。」糟，酒滓也。司马云：烂食曰粕。又云：糟烂为粕。许慎曰：粕，已漉粗糟也。音匹各翻，又普白翻。〕由是天下士大夫争争慕效之，遂成风流，不可复制焉。〔清谈之祸始此。〕粲，彧之子也。

     丙午，大赦。

     丁未，以大傅懿为丞相，加九锡；懿固辞不受。

     初，右将军夏侯霸为曹爽所厚，以其公渊死于蜀，〔事见六十八卷汉献帝建安二十四年。〕常切齿有报仇之志，为讨蜀护军，屯于陇西，统属征西。〔属征西将军府所统。〕征西将军夏侯玄，霸之从子，爽之外弟也。〔曹氏，夏侯氏之出也，玄公尚又娶于曹氏，故玄于爽为外弟。〕爽既诛，司马懿召玄诣京师，〔为后司马师杀玄张本。〕以雍州刺史郭淮代之。霸素与淮不謟，以为祸必相及，大惧，遂奔汉。汉主谓曰：「卿公自还害于行间耳，〔行，户刚翻。〕非我先人之手刃也。」遇之甚厚。姜维问于霸曰：「司马懿既得彼政，当复有征伐之志不﹖」〔复，扶又翻。不，读曰否。〕霸曰：「彼方营立家门，未遑外事。有锺士季者，其人虽少，〔少，诗照翻。〕若管朝政，吴、蜀之忧也。」〔朝，直遥翻。〕士季者，锺繇之子尚书郎会也。〔为司马昭用会以伐蜀张本。〕

     三月，吴左大司马朱然卒。然长不盈七尺，气候分明，丙行修洁。〔行，下孟翻。〕终日钦钦，若〔【章：甲十六行本「若」上有「常」字；乙十一行本同。】〕在战场，〔毛苌曰：钦钦，言使人乐进也。〕临急胆定，过绝于人。虽世无事，每朝夕严鼓，〔严鼓，疾击鼓也，今人谓之擂鼓。〕兵在营者，咸行装就队。以此玩敌，使不知所备，故出辄有功。〔虽不出兵，而常为行备，敌人之觇者玩以为常，则不知所备豫矣。〕然寝疾增笃，吴主昼为减膳，夜为不寐，〔为，于伪翻；下同，〕；中使医药口食之物，相望于道。然每遣使表疾病消息，吴主辄召见，口自问讯，入赐酒食，出赐布帛。及卒，吴主为之哀恸。

     夏，四月，乙丑，改元。〔曹爽诛后，方改元嘉平。〕

     曹爽之在伊南也，昌陵景侯蒋济与之书，〔谥法：由义而济日景；耆意大虑曰景〕言太傅之旨，不过免官而已。爽诛，济进封都乡侯，上疏固辞，不许。济病其言之失，〔以失言于爽为己病也。〕遂发，丙子，卒。〕

     秋，汉卫将军姜维寇雍州，依曲山筑二城，〔曲山，盖在羌中，魏雍州西南界。据郭淮传，曲山在翅上。翅，为翅也，为翅，要地也，魏屯兵守之。〕使牙门将句安、李歆等守之，〔句，音钩，又古候翻；姓也。姓谱：句芒氏之后。史记有句强，今蜀中犹有句姓。〕聚羌胡质任，侵偪诸郡；〔质，音致。〕征西将军郭淮与雍州刺史陈泰御之。泰曰：「曲城虽固，去蜀险远，当须运粮；羌夷患维劳役，必未肯附。今围而取之，可不血刃而拔其城；虽其有救，山道阻险，非行兵之地也。」淮乃使泰率讨蜀护军徐质、南安太守邓文进兵围曲城，断其运道及城外流水。安等挑战，不许，〔断，丁管翻。挑，徒了翻。〕将士困窘，分粮聚雪以引日月。〔窘，巨陨翻。〕维引兵救之，出自牛头山，〔牛头山盖在洮水之南，以形名山。魏收地形志：后魏真君四年，置仇池郡，治阶陵县，县有牛头山。五代志：牛头山在成州上禄县界。〕与泰相对。泰曰：「兵法贵在不战而屈人。〔孙子曰：百战百胜，非善之善者也；一战而屈人，善之善者也。〕今绝牛头，维无反道，则我之禽也。」槉诸军各坚垒勿与战，遣使白淮，使淮趣牛头截其还路。〔趣，七喻翻。〕淮从之，进军洮水。〔洮，土刀翻。〕维惧，遁走，安等孤绝，遂降。淮因西击诸羌。

     邓艾曰：「贼去未远，或能复还，〔复，扶又翻。〕宜分诸军以备不虞。」于是留艾屯白水北。〔水经注：白水出陇西临洮县西南西倾山，东南流径邓至城南，即艾所屯地，以邓文至此，故以名城。〕三日，维遣其将廖化自白水南向艾结营。〔廖，力救翻，今力吊翻。〕艾谓诸将：「维今卒还，〔卒，读曰猝。〕吾军人少，〔少，诗照翻。〕法当来渡；而不作桥，此维使化持吾令不得还，维必自东袭取洮城。」洮城在水北，去文屯六十里，艾即夜潜军径到；维果来渡，而艾先至据城，得以不败。汉军遂还。

     兖州刺史令狐愚，〔姓谱：周文王之子高封于毕，其后有毕万。万子犨封于魏，为魏氏。犨子颗封于令狐，为令狐氏。令，力呈翻。〕司空王凌之甥也，屯于平阿，〔水经注：淮水过当涂县北，又北沙水注之，淮之西有平阿县故城。晋志，平阿县属淮南郡，有涂山。〕甥舅并典重兵，专淮南之任。凌与愚阴谋，以帝闇弱，制于强臣，闻楚王彪有智勇，欲共立之，迎都许昌。九月愚遣其将张式至白马，与彪相闻。〔楚王彪，武帝子，黄初三年，徙王白马。白马县属东郡。〕凌又遣舍人劳精诣洛阳，〔劳，姓也；精，名也。姓谱：其先居东海劳山，因氏焉。后汉有琅邪劳丙。〕语其子广，〔语，牛倨翻。〕广曰：「凡举大事，应本人情。曹爽以骄奢失民，何平叔虚华不治，〔何晏，字平叔。〕丁、毕、桓、邓虽并有宿望，皆专竞于世。加变易朝典，〔朝，直遥翻；下同。政令数改，〔数，所角翻。〕所存虽高而事不下接，〔言虽存心于高旷而不切事情，与下不接也。〕民习于旧，众莫之从，故虽势倾四海，声震天下，同日斩戮，名士减半，而百姓安之，莫之或哀，失民故也。今司马懿情虽难量，〔量，音良。〕事未有逆，而擢用贤能，广树胜己，〔谓蒋济、高柔、孙礼、陈泰、郭淮、邓艾等。〕修先朝之政令，〔朝，直遥翻。〕副众心之所求。爽之所以为恶者，彼莫不必改〔「必」，当作「毕」。〕夙夜匪懈，以恤民为先，〔懈，古隘翻。〕公子兄弟，并握兵要，未易亡也。」〔易，以豉翻。〕凌不从。

     冬，十一月，令狐愚复遣张式诣楚王，〔复，扶又翻。〕未还，会愚病卒。

     十二月，辛卯，即拜王凌为太尉。〔即拜者就寿春拜为太尉。〕庚子，以司隶校尉孙礼为司空。

     光禄大夫徐邈卒。邈以清节著名。卢钦尝著书称邈曰：「徐公志高行溹，〔行，下孟翻。〕才博气猛，其施之也，高而不狷，〔狷，吉掾翻。〕洁而不介，博而守约，猛而能宽。圣人以清为难，而徐公之所易也！」〔易，以豉翻。〕或问钦：「徐公当武帝之时，人以为通；自为凉州刺史，〔明帝太和初，邈为凉州刺史。〕及还京师，人以为介，何也﹖」钦答曰：「往者毛孝先、崔季珪用事，贵清素之士，于时皆变易车服以求名高，〔事见六十五卷汉献帝建安十三年。毛玠，字孝先。崔琰，字季珪。〕而徐公不改其常，故人以为通。比来天下奢靡，转相仿效，〔比，毗寐翻，近也。比来，犹言近来也。〕而徐公雅尚自若，不与俗同。故前日之通，乃今日之介通，乃今日之介也；是世人之无常而徐公之有常也。」钦，毓之子也。〔毓，余六翻。〕

     二年〔（庚午、二五○）〕

     夏，五月，以征西将军郭淮为车骑将军。

     初，会稽潘夫人有宠于吴主，〔会，古外翻。〕生少子亮，〔少，诗照翻。〕吴主爱之。全公主既与太子和有隙，〔事见上卷正始六年。〕欲豫自结，数称亮美，以其夫之兄子尚女妻之。〔为后孙綝杀尚废亮迁全公主张本。数，所角翻。妻，七细翻。〕吴主以鲁王霸结朋党以害其兄，心亦恶之，〔恶，乌路翻。〕谓侍中孙峻曰：「子弟不睦，臣不分部，〔分部，谓各分部党，若汉甘陵南北部。〕将有袁氏之败，〔事见六十四卷建安七年。〕为天下笑。若使一人立者，安得不乱乎！」遂有废和立亮之意，然犹沈吟者历年。沈吟者，欲决而未决之意，今人犹有此语。沈，持林翻。〕峻，静之曾孙也。〔孙静，坚之季弟，见六十二卷建安元年。〕

     秋，吴主遂幽太子和。〔骠骑将军朱据谏曰：「太子，国之本根；加以雅性仁孝，天下归心。昔晋献用骊姬而申生不存，注已见前。〕汉武信江充而戾太子冤死，〔事见二十二卷汉武帝征和二年。臣窃惧太子不堪其忧，虽立思子之宫，无所复柔矣！」吴主不听。据与尚书仆射屈晃〔屈，居勿翻。〕率诸将吏泥头自缚，连日诣阙请和；吴主登白爵观，见，甚恶之，〔白爵观在建业宫中。观，古玩翻。〕槉据、晃等「无！」，急遽不谛细也。〕无难督陈正、五营督陈象各上书切谏，〔吴主置左右无难营兵，又置五营兵，各置督领之。〕据、晃亦固谏不已；吴主大恕，族诛正、象。牵据、晃入殿，据、晃犹口谏，叩头流血，辞气不挠；〔挠，奴教翻。〕吴主杖之各一百，左迁据为新都郡丞，晃斥归田里，群司坐谏诛放者以十数。遂废太子和为无人，徙故鄣，〔故鄣县属丹阳郡。贤曰：秦鄣郡所治也，在今湖州安吉县界。师古曰：鄣，音章。〕赐鲁王霸死。杀杨竺，流其尸于江，又诛全寄、吴安、孙奇，皆以其党霸谮和故也。〔党霸谮和事，见上卷正始六年。〕初，杨竺少获声名，〔少，诗照翻。〕而陆逊谓之终败，劝竺兄穆令与之别。〔别彼列翻，分也。〕及竺败，穆以数谏戒竺得免死。〔数，所角翻。〕朱据未至官，中书令孙夕以诏书追赐死。

     冬，十月，庐江太守文〔【章：甲十六行本「文」上有「谯郡」二字；乙十一行本同；张校同。】〕钦伪叛，以诱吴偏将军朱异，〔诱，音酉。〕欲使异自将兵迎己。异知其诈，表吴主，以为钦不可迎。吴主曰：「方今北土未一，钦欲归命，宜且迎之。若嫌其有谲者，〔谲，古穴翻。〕但当设计纲以罗之，盛重兵以防之耳。」乃遣偏将军吕据督二万人与异并力至北界，〔北界，谓魏、吴分界之地，在魏庐江郡南，于吴为北。〕钦果不降。〔降，户江翻。〕异，桓之子；据，范之子也。

     十一月，大利景侯孙礼卒。〔据孙礼传，礼封大利亭侯。〕

     吴主立子亮为太子。

     吴主遣军十万作堂邑、涂塘以淹北道。〔堂邑县，前汉属临淮郡，后汉属广陵郡，魏、吴在两界之间之间为弃地。贤曰：堂邑，今扬州六合县。杜佑曰：扬州六合县，春秋楚之棠邑汉为堂邑。淹北道以绝魏兵之窥建业，吴主老矣，良将多死，为自保之规摹而已。「涂」，当作「涂」；读曰滁。〕

     十二月，甲辰，东海定王霖卒。〔谥法：纯行不爽曰定；安民法古曰定。〕

     征南将军王昶上言：「孙权流放良臣，〔良臣，谓朱据等。昶，丑两翻。〕适庶分争，〔适，读曰嫡。〕可乘衅击吴。」朝廷从之，遣新城太守南阳州泰袭巫、秭归，〔州，姓也；泰，名也。晋有州绰。风俗通云：其先食采于州，因氏焉。〕荆州刺史王基向夷陵。〔魏荆州刺史与征南府并屯宛，时已徙屯新野。〕昶向江陵，引竹焴为桥，渡水击之。〔焴，居登翻，大索也。吴引沮漳之水浸江陵以北之地，以限魏兵，故昶为桥以渡水。〕吴大将施绩，夜遁入江陵，〔绩，朱然之子也。然本施氏，朱治以为子，魏人本其所自出之姓称之。〕昶欲引玫平地与战，乃先遣五军按大道发还，使吴望见而喜，又以所获铠马甲首环城以怒之，〔铠，可亥翻。环，音宦。〕设伏兵以待之。绩果来追，昶与战大破之，斩其将锺离茂、许旻。

     汉姜维复寇西平，不克。〔复，扶又翻。〕

     三年〔（辛未、二五一）〕

     春，正月，王基、州泰击吴兵，皆破之，降者数千口。

     二〔【章：乙十一行本「二」作「三」；张校同；退斋校同。】〕月，以尚书令司马孚为司空。

     夏，四月，甲申，以王昶为征南大将军。〔以破吴兵进律也。〕

     壬辰，大赦。

     太尉王凌闻吴人塞涂水，〔即前所作堂邑、涂塘也。杨正衡曰：涂，音滁。据今滁河，自滁州至真州。塞，悉则翻。〕欲因此发兵，爻严诸军，表求讨贼；诏报不听。凌遣将军杨弘以废立事告兖州刺史黄华，华、弘连名以白司马懿，懿将中军乘水道讨凌，先下赦赦凌罪，又为书谕凌，已而大军掩至百尺。〔水经注：沙水东南过陈县，又东南流注于颍，谓之交口。水次有大堰，即古百尺堰；司马宣王讨王凌，大军掩至百尺，即此地。杜佑曰：百尺在陈州宛丘县。不意其至而至日掩至；掩者，掩其不备也。我朝析汝阴之百尺镇置万寿县。〕凌自知势穷，乃乘船单出迎懿，遣掾王彧谢罪，送印绶、节钺。掾，俞绢翻。〕懿军到丘头，〔水经：颖水过南顿县，又东径丘头，丘头南枕水。魏书郡国志曰：王凌面缚于此，故唬武丘。杜知曰：即今颍州沈丘县。〕凌面缚水次，懿承诏遣主簿解其缚。

     凌既蒙赦，加恃旧好，不复自疑，〔好，呼到翻。复，扶又翻。〕径乘小船欲趋懿。〔趋，逡遇翻。〕懿使人逆止之，住船淮中，〔水经注：颍水自丘头东南至慎县，又东南入于淮。懿盖进军已近淮。〕相去十余丈。凌知见外，〔凌与懿同为公，初以为蒙赦而欲趋懿；懿逆拒之，乃遥谓懿曰：「卿直以折简召我，我当敢不至邪，而乃吊军来乎！」懿曰：以卿非肯逐折简者故也。」〔古者简长二尺四寸，短者牛之。汉制，简长二尺，短者半之。盖单执一札谓之简；折简者，折半之简，言其礼轻也。又按南史，孔闇为籼珪草表，珪以示谢朓，朓嗟吟良久，手自折简写之。〕凌曰：「节负我！」懿曰：「我宁负，卿，不负国家！」遂遣步骑六百送凌西诣京师，〔自颍河泝流而西，诣洛阳。〕凌试索棺钉以观懿意，懿命给之。〔给棺钉者，示之以必死。索，山客翻。钉，音丁。〕五月，甲寅，凌行到项，遂饮药死。

     懿进至寿春，张式等皆自首。〔首，式救翻。〕懿穷治其事，治，直之翻。〕诸相连者悉夷三族。发凌、愚冢，剖棺暴尸于所近市三日，〔近，其靳翻。〕烧其印绶、章，服，亲土埋之。〔孟子曰：比化者毋使土亲肤。亲土者，羸葬也。绶，音受。〕

     初，令狐愚为白衣时，常有高志，众人谓愚必兴令狐氏。〔令，力呈翻。〕族公弘农太守卲独以为：「愚性倜傥，〔倜，他历翻。倜傥，卓异也。〕不修德而愿大，必灭我宗。」愚闻之，心甚不平。及卲为虎贲中郎将，而愚仕进已多所更历，〔更，工衡翻。〕所在有名称。〔称，昌孕翻。凡名号谓之称。孟子题辞曰：子者，男子之通称。〕愚从容谓卲曰：〔从，千容翻。〕「先时闻大人谓愚为不继，〔先，悉荐翻。〕今竟云何邪﹖」卲熟视而不答，私谓妻子曰：公治性度，犹如故也〔令狐愚，字公治。〕以吾观之，终当败槭，但不知我久当坐之不邪，〔不，读曰否。〕将逮汝曹耳。」卲没后十余年而愚族灭。〔此晋人作魏史所书云尔。〕

     愚在兖州，辟山阳单固为别驾，〔单，音善。〕与治中杨康并为愚腹心。及愚卒，康应司徒辟，至洛阳，露愚阴事，愚由是败。懿至寿春，见单固，问曰：「令狐反乎﹖」曰：「无有。」杨康白事，事与固连，〔康所白愚阴事，事与固连也。〕遂收捕固及家属皆系廷尉，考实数十，固固云无有。〔上固，其名；下固，固执也。〕懿录杨康，〔录，收也。〕与固对相诘，〔诘，去吉翻。〕固辞穷，乃骂康曰：「老佣！〔佣，雇也。奴仆受雇者曰佣。老佣，犹言老奴也。〕既负使君，又灭我族，〔使君，谓令狐愚也。顾汝当活邪！」康初自冀封侯，后以辞颇参错，〔言狱辞与单固参杂也。〕亦并斩之。临刑，俱出狱，固又骂康曰：「老奴！汝死自分耳。〔分，扶问翻。〕若令死者有知，汝何面目以行地下乎！」

     诏以扬州刺史诸葛诞为镇东将军，都督扬州诸军事。〔王凌死而用诸葛诞，诞亦终于为魏以司马懿之明达，岂不知诞之乃心魏氏哉！大敌在境，帅难其才也。〕

     吴主立潘夫人为皇后，大赦，改元太元。

     六月，赐楚王彪死。尽录诸王公置邺，使有司察之，不得与人交关。〔虑复如楚王彪为变也。〕

     秋，七月，壬戌，皇后甄氏殂。〔甄，之人翻。〕

     辛未，以司马孚为太尉。

     八月，戊寅，舞阳宣文侯司马懿卒。〔史以懿死为王凌之崇，信乎﹖傥其果能然，固忠勇之鬼也。通鉴不语怪，今着之，以示为人臣者。〕诏以其子卫将军师为抚军大将军，录尚书事。〔魏、晋之制，骠骑、车骑、卫将军，伏波、抚军、都护、镇军、中军、四征、四镇、龙骧、典军、上军、辅国等大将军，位皆从公；至录尚书事，则专制朝政矣。〕

     初，南匈奴自谓其先本汉室之甥，因冒姓刘氏。太祖留单于呼厨泉于邺，分其众为五部，居并州境内。〔事见六十七卷汉献帝建安二十一年。〕左贤王豹，单于于扶罗之子也，为左部帅，部族最强。〔帅，所类翻。〕城阳太守邓文〔前汉置城阳国，后汉省入琅邪国，魏武帝平青州，复置城阳郡。〕上言：「单于在内，羌夷失统，合散无主。今单于之尊日疏而外土之威日重，〔谓南单于留邺，虽有尊名，日与部落疏；而左贤王豹居外，部族最强，其威日重也。〕则胡虏不可不深备也。闻刘豹部有叛胡，可因叛割为二国，以分其势。去卑功显前朝〔谓去卑侍卫汉献帝东还也，事见六十一卷兴平元年。朝，直遥翻。〕而子不继业，宜加其子显号，使居鴈门。离国弱寇，〔离国者，离匈奴刘豹之国为二也。〕追录旧勋，此御边长计也。」又陈「羌胡与民同处者，〔处，昌吕翻。〕宜以渐出之，使居民表，〔表，外也。使居编民之外也。〕以崇廉耻之教，塞奸宄之路。」〔塞，悉则翻。〕司马师皆从之。〔邓艾所陈，先于徙戎论。司马师既从之矣，然卒不能杜其乱华之渐，抑所谓「渐出之」者行之而不究邪﹖岂天将启胡、羯、氐、羌，非人之所能为也！〕

     吴立节中郎将陆抗屯柴桑，诣建业治病。病差，〔差，楚懈翻，病瘳也。〕当还，吴主涕泣与别，谓曰：「吾前听用谗言，与汝公大义不笃，以此负汝；前后所问，一焚灭之，莫令人见也。」〔一焚灭之，言一切悉焚灭之也。责问陆逊事，见上卷正浆六年。〕

     是时，吴主颇寤太子和之无罪，冬，十一月，吴主祀南郊还，得风疾，欲召和还；全公主及侍中孙峻、中书令孙弘固争之，〔争者，恐和复立，为己患也。〕乃止。

     吴主以太子亮幼少，议所付托，孙峻荐大将军诸葛恪可付大事。〔此时通吴国上下皆以恪为才，而峻荐之。峻本无杀恪之心也，恪死于峻手，其罪在恪。峻既窃权，授之弟綝以乱吴国，其罪在峻。读史者其审诸！〕吴主嫌恪刚很自用，〔很，户恳翻。〕峻曰：「当今朝臣之才，无及恪者。」乃召恪于武昌。恪将行，上大将军吕岱戒之曰：「世方多难，〔难，乃旦翻。〕子每事必十思。」恪曰：「昔季文子三思而后行，夫子曰：『再思可矣。』〔见论语。季文子，鲁大夫季孙行父也。〕今君令恪十思，明恪之劣也！」岱无以答，时咸谓之失言。

     虞喜论曰：夫托以天下，至重也；以人臣行主威，至难也；兼二至而管万机，能胜之者鲜矣。〔胜，音升。鲜，息浅翻。〕吕侯，国之三耆，〔元耆，犹言元老也。〕志度经远，甫以十思戒之，而便以示劣见拒：此元逊之疏，机神不俱者也！〔诸葛恪，字符逊。疏，读曰捤。机者，逢事会而发；神者，人之灵明；逢事会而灵明无以应之，则为一俱矣。〕若因十思之义，广谘当世之务，闻善速于雷动，从谏急于风，岂得陨身殿堂，死于凶竖之刃！〔谓恪后为孙峻所杀也。世人奇其英辩，造次可观，〔造，七到翻。〕而哂吕侯无对为陋，〔晒，矢忍翻。〕不思安危终始之虑；是乐春藻之繁华，〔乐，音洛。〕忘秋实之甘口也。昔魏人伐蜀，蜀人御之，精严垂发，而费祎方与来敏对棋，意无厌倦。敏以为必能办贼，〔事见上卷正始五年。〕言其明略内定，貌无忧色也。况长宁以为君子临事而惧，好谋而成，〔临事而惧，好谋而成，论语记孔子言，而所谓长宁者，未知其为谁也。〕蜀为蕞尔之国，〔蕞，祖外翻。〕而方向大敌，所规所图，唯守与战，何何矜己有余，晏然无戚！斯乃祎性之宽简，不防细微，卒为降人郭循〔【章：甲十六行本作「循」；乙十一行本同；下均同。】〕所害，〔「循」，当作「修」，注见后。卒，子恤翻。〕岂非兆见于彼而祸成于此哉！〔见，贤遍翻。〕往闻长宁之甄文伟，〔甄，别也。〕今元逊之逆吕侯，二事体同，皆足以为世鉴也。

     恪至建业，见吴主于卧内，受诏下，以大将军领太子太傅，孙弘领少傅；诏有司诸事一统于恪，惟杀生大事，然后以闻。为制群官百司拜揖之仪，各有品序。〔诸葛恪本盛气者也；吴主既任之，又为制百司拜揖之仪品，是其气愈盛矣。使无东关之捷、合肥之败恪亦不能济吴之国事也。为，于伪翻。〕又以会稽太守北海滕胤为太常。胤吴主伲也。〔为恪、胤皆败张本。会，古外翻。〕

     十二月，以光禄勋荥阳郑冲为郑冲为司空。

     汉费祎还成都，〔费，父沸翻。〕望气者云：「都邑无宰相位。」及复北屯汉寿。〔以祎之才识，乃复信望气者之说邪！葭萌县，汉属广汉郡，蜀先主改曰汉寿县，属梓潼郡。

     是岁，汉尚书令吕乂卒，以侍中陈祗守尚书令，〔祗为尚书令，黄皓自此俞用事矣。〕

     四年〔（壬申、二五二）〕

     春，正月，癸卯，以司马师为大将军。

     吴主立故太子和为南阳王，使居长沙；仲姬子奋为齐王，居武昌；王夫人子休为琅邪王，居虎林。〔虎林滨大江，吴置督守之。其后孙綝遣朱异自虎林袭夏口，兵至武昌，而夏口督孙壹奔魏，则虎林又在武昌之下。〕

     二月，立皇后张氏，大赦。后，故凉州刺史既之孙，东莞太守缉之女也。〔东莞县，汉属琅邪郡，魏分为郡。沈约曰：晋武帝泰始元年，分琅邪立东莞郡，当是魏既分而复合于琅邪，晋又分也。莞，音官。〕召缉拜光禄大夫。〔为下司马师杀缉张本。〕

     吴改元神凤，大赦。

     吴潘后性刚戾，主疾病，后使人问孙弘以吕后称制故事。左右不胜其虐，〔胜，音升。〕伺其昏睡缢杀之，托吾串恶，〔缢，于赐翻，又于计翻。中恶，暴病而死也。中，竹八翻。〕后事泄，坐死者六七人。〔斯事也，实吴用事之臣所为也。潘后欲求称制，左右小人正当相与从臾为之，安有不胜其虐而缢杀之之理！吴史缘饰，后人遂因而书之云尔。孟子曰：尽信书，不如无书。诚哉！〕

     吴主病困，召诸葛恪、孙弘、滕胤及将军吕据、侍中孙峻入卧内，属以后事。〔属，之欲翻。〕夏，四月，吴主殂。〔年七十一。〕孙弘素与诸葛恪不平，惧为恪所治，〔治，直之翻。〕秘不发丧，欲矫诏诛恪；孙峻以告恪。恪请弘咨事〔谋事曰咨。〕于坐中杀之。坐，徂卧翻。〕乃发丧，谥吴主曰大皇帝。〔沈约曰：谥大，谥法所不载。〕太子亮即位。〔孙亮，字子明，权少子也，即位时，年十岁。〕大赦，改元建兴。闰月，以诸葛恪为太傅，滕胤为卫将军，吕岱为大司马。恪乃命罢视听，息校官，〔吴主权置校官，典校诸官府及州郡文书，专任以为耳目。今息校官，即所谓罢视听也。〕原逋责，除关税，〔古者关讥而不征，后世始征之，关有税，非古也，除之是也。〕崇恩泽，众莫不悦。恪每出入，百姓延颈思见其状。

     恪不欲诸王处滨江兵马之地，〔处，昌吕翻。〕乃徙齐王奋于豫章，琅邪王休于丹阳。〔奋、休，皆吴主亮之兄也。〕奋不肯徙，恪〔【章：甲十六行本「恪」上有「又数越法度」五字；乙十一行本同；退斋校同；张校同，云无注本亦无此五字。】〕为笺以遗奋曰：〔遗，于季翻。〕「帝王之尊，与天同位，是以家天下，臣父兄；仇雠有善，不得不举，亲戚有恶，不得不诛，所以承理物，先国后家，〔先、后，皆去声。〕盖圣人立制，百代不易之道也。昔汉初兴，多王子弟，至于大强，辄为不轨，上则几危社稷，〔谓吴、楚七国。淮南、济北、燕、广陵也。王，于况翻。几，居希翻。〕下则骨肉相残，〔谓如广川王去之类。〕其后惩戒以为大讳。自光武以来，诸王有制，惟得自娱于宫内，不得临民，于与政事，其与交通，皆有重禁，〔光武科，禁藩王不得交通宾客。干与，读曰预。〕遂以全安，各保福祚，此则前世得失之验也。大行皇帝策勤渠，科禁严峻，其所戒敕，无所不至。诚欲上安宗庙，下全诸王，各早就国，承〔【章：甲十六行本作「使百世相承」五字；乙十一行本同；孔本同；熊校同。】〕无凶国害家之悔也。〔书洪范曰：凶于而国，害于而家。「承」，当作「永」。〕大王宜上惟太怕顺父之志，〔周太王三子，长曰太伯，次曰仲雍，次曰季历。季历之子曰昌，有圣德，太王欲传国季历以及昌，太伯、仲雍遂逃之荆蛮，让国季历以成父之志。惟，思也。〕中念河间献王、东海王强恭顺之节，〔汉河间献王德，于武帝兄也；东海王强，于明帝异母兄也。二王之事二帝，极为恭顺；事并见汉纪。〕下存前世骄恣荒乱之王以为警戒。而闻顷至武昌以来，多违诏敕，不拘制度，擅发诸将兵治护宫室。〔治，直之翻。〕又左右常从有罪过者，当以表闻，公付有司；而擅私杀，事不明白。〔吴诸王有常从吏兵，置常从督以领之。明，颢也；白，奏也；谓不显奏其罪而擅杀之也。从，才用翻。〕中书杨融，亲受诏敕，所当恭肃，乃云『正自不听禁，〔谓不听禁约也。〕当如我何！』闻此之日，子大惊怪，莫不寒心。里语曰：『明鉴所以照形，古事所以知今。』大王宜深以鲁王为戒，〔谓鲁王霸也。〕改易其行，〔行，下孟翻。〕战战兢兢，尽礼朝廷，如此，则无求不得。若弃忘先帝法教，怀轻慢之心，臣下宁负大王，于敢负先帝遗诏；宁为大王所怨疾，岂敢忘尊主之威而令诏敕不行于藩臣邪！向使鲁王早纳忠直之言，怀惊惧之虑，〔惊，当作兢。〕则享祚无穷，岂有灭亡之祸哉！夫良药苦口，唯病者能甘之；忠言逆耳，唯达者能受之。今者恪等慺慺，〔慺，卢侯翻。懁懁，恭谨貌。〕欲为大王除危殆于萌牙，〔为，于伪翻。〕广福廌之基原，是以不自知言至，〔至，极也，切也。〕愿蒙三思！」王得笺，惧，遂移南昌。〔南昌县，豫章郡治所。〕

     初，吴大帝筑东兴堤以巢湖，〔吴主权黄龙二年筑东兴堤。〕其后入寇淮南，败，以内船，遂废不复治。〔谓正浆二年芍陂之败也。遏巢湖所以利舟师，而反为湖内之船所败，故废而不治。复，扶又翻。治，直之翻。〕冬，十月，太傅恪会众于东兴，更作大堤，左右结山，侠筑两城，〔今栅江口有两山，濡须山在和州界，谓之东关；七宝山在无为军界，谓之西关。两山对峙，中为石梁，凿石通水。唐志：庐州巢县东南四十里，有故东关。侠，读曰夹：古者侠、夹二字通。汉灵帝光和二年华山亭碑，其文有云「吏卒侠路」，晋、宋书诸王有侠毂队，皆以夹为侠。〕各留千人，使将军全端守西城，都尉留略守东城，〔留，姓也。汉功臣表有强园〔圉〕侯留盻。姓谱曰：卫大夫留封人之后，汉末避地会稽，遂居东阳，为郡豪族。〕引军而还。

     镇东将军诸葛诞言于大将军师曰：「庈因吴内侵，使文舒逼江陵，仲恭向武昌，〔王昶，字文舒，毌丘俭，字仲恭。〕以羁吴之上流；然后简精卒攻其两城，比救至，可大获也。」〔比，必寐翻。〕是时征南大将军王昶、征东将军胡遵、镇南将军毌丘俭等各献征吴之计。朝廷以三征计异，〔汉置四征将军，谓征东、征西、征南、征北也。其后又置四镇将军，有功进号，则自镇为征。毌丘俭方为镇南，而曰三征，史概言之。〕诏问尚书傅嘏。嘏对曰：「议者或欲泛舟径济，横行江表；或欲四道并进，攻其城垒；或欲大佃疆埸，〔佃，读曰田。〕观衅而动；诚皆取贼之常计也。然自治兵以来，出入三载，非掩袭之军也。〔治，直之翻。〕贼之为寇，几六十年矣，〔自汉建安十三年赤壁之战，吴、魏始为寇敌；至是年凡五十五年，吴、魏通者三年耳。几，居希翻。〕君臣相保，吉凶共患，又丧其元帅，〔丧，息浪翻。〕上下忧危，设令列船津要，坚城据险，横行之计，其殆难捷。今道壤之守，与贼相远，贼设罗落，又特重密，〔谓设烽燧，远候望，以罗落道面也。罗，布也。落，与络同，联络也。庄子曰：牛马淦足，是谓天。落马首，穿牛鼻，是谓人。用此落字。重，直龙翻。〕间谍不行，〔间，古苋翻；下同。谍达协翻。〕耳目无闻。夫军无耳目，校察未，详，而举大众以临巨险，此为希幸徼功，〔徼，一遥翻。〕先战而后求胜，非全军之长策也。唯有进军大佃，最差完牢；可诏昶、遵等择地居险，审所错置，〔错，仓故翻。〕及令三方一时前守。夺其肥壤，使还塉，秦昔翻。〕兵出民表，寇钞不犯，二也；〔钞，楚交翻。〕招怀近路，降附日至，三也；降，户江翻。〕罗落远设，间构不来，四也；贼退其守，罗落必浅，佃作易立，五也；〔易，以豉翻。〕坐食积谷，士不运输，六也；衅隙时闻，讨袭速决，七也；凡此七者，军事之急务也。不据则贼擅便资，据之则利归于国，不可不察也。夫屯垒相偪，形势已交，智勇得陈，巧拙得用，策之用知得失之计，角之而知有余灴足，虏之情伪，将焉所逃！〔焉，于虔翻。〕夫以子敌大，则役烦力竭；以贫敌富，则敛重财匮。〔敛，力赡翻。〕故曰：『敌逸能劳之，饱能饥之』，〔孙武子兵法之言也。〕此之谓也。」司马师不从。

     十一月，诏王昶等三道击吴。十二月，垩昶攻南郡，毌丘俭向武昌，胡遵、诸葛诞率众七万攻东兴。甲寅，吴太傅恪将兵四万，晨夜兼行，救东兴。胡道等敕诸军作浮桥以渡，陈于堤上，〔陈，读曰阵。〕分兵攻两城；城在高峻，不可卒拔。〔卒，读曰猝。〕诸葛恪使冠军将军丁奉与吕据、留赞、唐咨为前部，从山西上。〔上，时掌翻；下同。〕奉谓诸将曰：「今诸军行缓，若贼据便地，则难以争锋，我请趋之。」〔趋，七喻翻。〕乃辟诸军使下道，〔辟，读如辟。辟诸军使避路而己军前进也。〕奉自率麾下三千人径进。时北风，奉举帆二日，即至东关，遂据徐塘。〔徐塘，盖近东关。〕时天雪，寒，胡遵等方置酒高会。奉见其前部兵少，谓其下曰：「取封侯爵赏，正在今日！」乃使兵皆解铠，去矛戟，〔去，羌吕翻。〕但兜鍪刀楯，惭身缘堨。〔兜鍪，首铠。鍪，莫侯翻。楯，食尹翻。惭，鲁果翻。堨，阿葛翻。〕魏人望见，大笑之，不即严兵。吴兵得上，便鼓噪，斫破魏前屯，吕据寺继至；魏军惊扰散走，争渡浮桥，桥坏绝，自投于水，更相蹈藉。〔更，工衡翻。〕前部督韩综、乐安太守桓嘉等皆没，死者数万。综故吴叛将，〔综叛吴事见七十卷明帝太和元年。〕数为吴害，〔数，所角翻。〕吴大帝常切齿恨之，诸葛恪命送其首以其自白大帝庙。获车乘、牛马、骡驴各以千数，〔乘，绳证翻。骡，卢戈翻。〕资器山积，振旅而归。

     初，汉姜维寇西平，〔见上卷喜平二年。〕获中郎将郭随，〔随，偏考字书无其字。又考三国志三少帝纪作「郭修」，蜀志张嶷传亦作「郭修」，裴松之注亦云：修，字孝先。费祎传作「郭循」，后主传亦然。今三国志旧本，凡书「循」者多从「随」，字皆作「随」即「修」字之误也，后人以「随」字无所出，又改「人」为「彳」，遂为「循」字耳。盘洲洪氏曰：自东汉以来，凡「盾」字皆作「随」字。又曰汉隶「循」、「修」颇相近，隶法「潃」、「潃」只争一画。〕汉人以为左将军。随欲刺汉主，不得亲近，每因上寿，且拜且前，〔刺，七亦翻。近，其靳翻。上，时掌翻。〕为左右所遏，事辄不果。〔为下随杀费祎张本。〕

