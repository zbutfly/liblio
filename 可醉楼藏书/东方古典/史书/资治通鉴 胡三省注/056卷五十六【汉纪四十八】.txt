卷第五十六【汉纪四十八】起强圉协洽（丁未），尽重光大渊献（辛亥），凡五年。

     孝桓皇帝下

     永康元年〔（丁未、一六七）是年六月，始改元。〕

     春，正月，东羌先零围祋祤，掠云阳，〔二县皆属左冯翊。宋白曰：耀州华原、同官县，本汉祋祤县地，云阳故城在今县西北六十里。零，音怜。祋，音丁活翻，又音丁外翻。祤，音诩。〕当煎诸种复反。〔种，章勇翻。复，扶又翻；下同。〕段颎击之于鸶鸟，〔颎，高迥翻。鸶，音雚。鸟，读曰雀。〕大破之，西羌遂定。

     夫余王夫台寇玄菟；〔夫，音扶。菟，同都翻。〕玄菟太守父孙域击破之。〔守，式又翻。〕

     夏，四月，先零羌寇三辅，攻没两营，〔两营，京兆虎牙营，扶风雍营。零，音怜。〕杀千余人。

     五月，壬子晦，日有食之。

     陈蕃既免，朝臣震栗，莫敢复为党人言者。〔复，扶又翻。朝，直遥翻；下同。为，于伪翻。〕贾彪曰：「吾不西行，大祸不解。」〔贾彪，颎川定陵人。自颎川至雒阳为西行。〕乃入雒阳，说城门校尉窦武、尚书魏郡霍谞等，〔说，输芮翻。谞，私吕翻。〕使讼之。武上疏曰：「陛下即位以来，未闻善政，常侍、黄门，竞行谲诈，妄爵非人。伏寻西京，佞臣执攻，终丧天下。〔谲，古穴翻。丧，息浪翻。〕今不虑前事之失，复循覆车之轨，臣恐二世之难，〔难，乃旦翻。〕必将复及，赵高之变，不朝则夕。〔谓望夷宫之事也。〕近者奸臣牢修造设党议，遂收前司隶校尉李膺等逮考，连及数百人，旷年拘录，事无效验。〔谓自去年兴狱至今年，事终无其实也。校，户教翻。〕臣惟膺等建忠抗节，志经王室，此诚陛下稷、、伊、吕之佐；〔，古契字，音息列翻。〕而虚为奸臣贼子之所诬枉，天下寒心，海内失望。惟陛下留神澄省，〔澄，清也。省，察也。省，悉井翻。〕时见理出，〔贤曰：时，谓实时也。〕以厌神〔【章：乙十六行本「神」作「人」；乙十一行本同；孔本同；退斋校同。】〕鬼喁喁之心。〔喁，鱼恭翻。〕今台阁近臣，尚书朱寓、荀绲、刘佑、魏朗、刘矩、尹勋等，皆国之贞士，朝之良佐；〔绲，古本翻。考异曰：武传：武上疏曰：「今台阁近臣，尚书令陈蕃、仆射胡广、尚书朱寓等。」按蕃、广时不为令仆，故去之。〕尚书郎张陵、妫皓、〔妫，俱为翻。姓谱：妫，帝舜之后。〕苑康、〔姓谱：范姓，商武丁之子受封于苑，因以为氏。左传：齐有大夫苑何忌。〕杨乔、边韶、〔陈留风俗传：边祖于宋平公子戌，字子边。又左传，周有大夫边伯。〕戴恢等，文质彬彬，明达国典，内外之职，群才并列。而陛下委任近习，专树饕餮，〔饕，吐刀翻。餮，他结翻。〕外典州郡，内干心膂，宜以次贬黜，案罪纠罚；信任忠良，平决臧否，使邪正毁誉，各得其所，〔否，音鄙。誉，音余。〕宝爱天官，唯善是授，〔天官，言天命有德，人君不可以私授。〕如此，咎征可消，天应可待。间者有嘉禾、芝草、黄龙之见。〔是年，魏郡言嘉禾生，巴郡言黄龙见。见，贤遍翻。〕夫瑞生必于嘉士，福至实由善人，在德为瑞，无德为灾。陛下所行不合天意，不宜称庆。」书奏，因以病上还城门校尉、槐里侯印绶。霍谞亦为表请。〔上，时当翻。为，于伪翻；下同。〕帝意稍解，使中常侍王甫就狱讯党人范滂等，皆三木囊头，暴于阶下，〔贤曰：三木，头及手、足皆有械，更以物蒙覆其头也。〕甫以次辩诘曰：「卿等更相拔举，〔更，工衡翻。〕迭为唇齿，其意如何﹖」滂曰：「仲尼之言，『见善如不及，见恶如探汤，』〔贤曰：探汤，喻去之疾也，见论语。探，吐南翻。〕滂欲使善善同其清，恶恶同其污，谓王政之所愿闻，不悟更以为党。古之修善，自求多福。今之修善，身陷大戮。身死之日，愿埋滂于首阳山侧，上不负皇天，下不愧夷、齐。」〔贤曰：伯夷、叔齐饿死首阳山，事见史记。首阳山，在雒阳东北。杜佑曰：偃师县有首阳山。〕甫愍然为之改容，乃得并解桎梏。〔郑玄注周礼曰：木在手曰桎，在足曰梏。桎，之日翻。梏，工沃翻。〕李膺等又多引宦官子弟，宦官惧，请帝以天时宜赦。六月，庚申，赦天下，改元；党人二百余人皆归田里，书名三府，禁锢终身。〔考异曰：帝纪于去年冬书「李膺等二百余人受诬为党人，并坐下狱，书名三府。」按陈蕃以讼李膺，免。即膺等下狱已在前，后遇赦，方得书名三府。则帝纪所纪为两，无所用，故去之。又故书「三府」为「王府」，刘攽曰：当为「三府」。〕

     范滂往候霍谞而不谢。或让之，滂曰：「昔叔向不见祁奚，〔晋范宣子囚叔向，祁奚请而免之，不见叔向而归，叔向亦不告免焉而朝。〕吾何谢焉！」滂南归汝南，南阳士大夫迎之者，车数千两，〔两，音亮。〕乡人殷陶、黄穆侍卫于旁，应对宾客。滂谓陶等曰：「今子相随，是重吾祸也！」遂遁还乡里。

     初，诏书下举钩党，〔贤曰：钩，谓相连也。下，遐稼翻。〕郡国所奏相连及者，多王百数，唯平原相史弼独无所上。〔上，时掌翻。〕诏书前后迫切，州郡髡笞掾史。从事坐传舍责曰：〔俞绢翻。贤曰：续汉志：每州有从事史及诸曹掾史。传，客舍也；音知恋翻。坐传舍召弼而责。余谓「髡笞掾史」句，言诏书督迫，州郡至于髡笞掾史，青州从事则坐平原传舍而责史弼也。〕「诏书疾恶党人，〔恶，乌路翻。〕旨意恳恻。青州六郡，其枥有党，平原何治而得独无﹖」弼曰：「先王疆理天下，〔贤曰：疆，界也。理，正也。〕画界分境，水土异齐，风俗不同。〔记王制曰：凡居民财，必因天地，寒暖燥湿，广谷大川异制，民生其间者异俗，刚柔、轻重、迟速异齐。齐，才细翻。前书曰：凡民函五常之性，而其刚柔缓急，音声不同，系水土之风气，故谓之风；好恶取舍动静无常，随君上之情欲，故谓之俗。〕他郡自有，平原自无，胡可相比！若承望上司，诬陷良善，淫刑滥罚，以逞非理，则平原之人，户可为党。相有死而已，〔相，息亮翻。〕所不能也！」从事大怒，即收郡僚职送狱，〔郡僚职，谓郡诸曹掾史也。〕遂举奏弼。会党禁中解，弼以俸赎罪，所脱者甚众。

     窦武所荐：朱寓，沛人；苑康，勃海人；杨乔，会稽人；〔会，工外翻。〕边韶，陈留人。乔容仪伟丽，数上言政事，〔数，所角翻。〕帝爱其才貌，欲妻以公主，〔妻，七细翻。〕乔固辞，不听，遂闭口不食，七日而死。

     秋，八月，巴郡言黄龙见。〔见，贤遍翻。〕初，郡人欲就池浴，见池水浊，因戏相恐，「此中有黄龙，」语遂行民间，太守欲以为美，故上之。〔上，时掌翻。〕郡吏傅坚谏曰：「此走卒戏语耳。」太守不听。

     六月，〔张：「月」作「州」。〕大水，勃海〔张：「海」下脱「海」字。〕溢。

     冬，十月，先零羌寇三辅，〔零，音怜。〕张奂遣司马尹端、董卓拒击，大破之，斩其酋豪，首虏万余人，〔酋，慈由翻。〕三州清定。〔时奂督幽、并、凉三州。〕奂论功当封，以不事宦故不果封，唯赐钱二十万，除家一人为郎。奂辞不受，请徙属弘农。旧制，边人不得内徙。诏以奂有功，特许之。〔奂，炖煌渊泉人。〕拜董卓为郎中。卓，陇西入，性粗猛有谋，羌胡畏之。〔董卓事始此。〕

     十二月，壬申，复瘿陶王悝为勃海王。〔悝贬事见上卷延熹八年。瘿，于郢翻。悝，苦回翻。〕

     丁丑，帝崩于德阳前殿。〔年三十六。〕戊寅，尊皇后曰皇太后。太后临朝。初，窦后既立，御见甚稀，〔见，贤遍翻。〕唯采女田圣等有宠。后素忌忍，帝梓宫尚在前殿，遂杀田圣。城门校尉窦武议立嗣，召侍御史河间刘鯈，〔鯈，式竹翻。〕问以国中宗室之贤者，鯈称解渎亭侯宏。〔贤曰：解渎亭在今定州义丰县东北。杜佑曰：义丰，汉之安国县也。〕宏着，河间孝王之曾孙也，祖淑，父苌，世封解渎亭侯。武乃人白太后，定策禁中，以鯈守光禄大夫，与中常侍曹节并持节将中黄门、虎贲、羽林千人，〔将，即亮翻。〕奉迎宏，时年十二。〔考异曰：范书云：「即帝位，年十三」，袁纪，初立为嗣诏书云，「年十有二」；建宁二年诛党人时，云年十四。袁纪是也。〕

     孝灵皇帝上之上〔讳宏。谥法：乱而不损曰灵。伏侯古今注：「宏」之字曰「大」。〕

     建宁元年〔（戊申、一六八）〕

     春，正月，壬午，以城门校尉窦武为大将军。〔考异曰：袁纪：「延熹九年，四月，戊寅；特进窦武为大将军。武移病固让，至于数十；不许。」范书在今年正月，壬午，武传，为大将军亦在迎立灵帝后。今从之。〕前太尉陈蕃为太傅，〔考异曰：帝纪，拜蕃太傅在即位后；传在前。缘有蕃责尚书等语，故知从传是也。〕与武及司徒胡广参录尚书事。〔三人谓之参。〕

     时新遭大丧，国嗣未立，诸尚书畏惧，多托病不朝。陈蕃移书责之曰：「古人立节，事亡如存。〔贤曰：言人主虽亡，法度尚在，当行之与不亡时同，故曰如存。余谓「事死如事生，事亡如事存，」中庸之文，言人主虽死亡，事之如生存也。〕今帝祚未立，政事日蹙，诸君柰何委荼蓼之苦，息偃在，〔诗国风曰：谁谓荼苦，其甘如荠。风颂曰：未堪家多难，予又集于蓼。小雅曰：或息偃在。〕于义安乎！」诸尚书惶怖，〔怖，昔布翻。〕皆起视事。

     己亥，解渎亭侯至夏门亭，使窦武持节，以王青盖车迎入殿中；庚子，即皇帝位，改元。

     二月，辛酉，葬孝桓皇帝于宣陵，〔贤曰：宣陵，在雒阳东南三十里。〕庙曰威宗。

     辛未，赦天下。

     初，护羌校尉段颎既定西羌，〔去年颎定西羌。〕而东羌先零等种犹未服，度辽将军皇甫规、中郎将张奂招之连年，既降又叛。〔桓帝延熹四年，皇甫规招降东羌。六年，规荐张奂。至永康元年，七年之间，羌之叛服无常。降，户江翻；下同。〕桓帝诏问颎曰：「先零、东羌造恶反逆，而皇甫规、张奂各拥强众，不时辑定，欲令颎移兵东讨，未识其宜，可参思术略。」颎上言曰：「臣伏见先零、东羌虽数叛逆，〔数，所角翻。〕而降于皇甫规者，已二万许落；善恶既分，余寇无几。今张奂踌躇久不进者，〔踌躇，犹豫也，又住足也。〕当虑外离内合，兵往必惊。且自冬践春，屯结不散，人畜疲嬴，有自己之势，欲更招降，坐制强敌耳！计东种所余三万余落，〔种，章勇翻；下同。〕近居塞内，路无险折，非有燕、齐、秦、赵从横之势，〔从，子容翻。〕而久乱并、凉，累侵三辅，西河、五原，西至汉阳二千余里，匈奴诸羌，并擅其地，是为痈疽伏疾，留滞胁下，如不加诛，转就滋大。若以骑五千、步万人、车三千两，〔两，音亮。〕三冬二夏，足以破定，无虑用费为钱五十四亿，〔贤曰：无虑，都凡也。毛晃曰：总计曰无虑，犹言多少口是无疑也。〕如此，则可令群羌破尽，匈奴长服，内徙郡县，得反本土。伏计永初中，诸羌反叛，十有四年，用二百四十亿；〔事见五十卷安帝元初五年。〕永和之末，复经七年，用八十余亿。〔事见五十二卷冲帝永嘉元年。〕费耗若此，犹不诛尽，余孽复起，于兹作害。今不暂疲民，则永宁无期。臣庶竭驽劣，伏待节度。」〔驽，音奴。〕帝许之，悉听如所上。〔上，时当翻。〕颎于是将兵万余人，赍十五日粮，从彭阳直指高平，〔贤曰：彭阳、高平，并县名，属安定郡。彭阳县，即今原州彭原县也。高平县，今原州也。〕与先零诸种战于逢义山。〔贤曰：山在今原州平高县。杜佑曰：平高县，即汉之高平也。〕虏兵盛，颎众皆恐。颎乃令军中长镞利刃，〔范书段颎传作「张镞利刃」。〕长矛三重，〔重，直龙翻。〕挟以强弩，列轻骑为左右翼，谓将士曰：「今去家数千里，进则事成，走必尽死，努力共功名！」因大呼，〔呼，火故翻。〕众皆应声腾赴，〔张：「赴」下脱「颎」字。〕驰骑于傍，突而击之，虏众大溃，斩首八千余级。太后赐诏书褒美曰：「须东羌尽定，当并录功勤；今且赐颎钱二十万，以家一人为郎中。」敕中藏府调金钱、彩物增助军费，〔百官志：中藏府令，属少府，掌中币帛金银诸货物。调，徒吊翻。藏，沮浪翻。〕拜颎破羌将军。

     闰月，甲午，追尊皇祖为孝元皇，〔沈约曰：孝元皇，谥法所不载。今按周公谥法：能思辨众曰元；行义说民曰元；主义行德曰元；靖民则法曰元。〕夫人夏氏为孝元后，〔夏，户雅翻。〕孝为孝仁皇，〔谥法：贵贤亲亲曰仁。〕尊帝母董氏为慎园贵人。〔皇祖，解渎亭侯淑也。皇考，侯苌也。贤曰：在今瀛州乐寿县东南，俗呼为二皇陵。〕

     夏，四月，戊辰，太尉周景薨，司空宣酆免；以长乐卫尉王畅为司空。〔乐，音洛。〕

     五月，丁未朔，日有食之。

     以太中大夫刘矩为太尉。

     六月，京师大水。

     癸巳，录定策功，封窦武为闻喜侯，武子机为渭阳侯，〔考两汉志无渭阳县，盖因舅氏之亲而为封国之名。〕兄子绍为鄠侯，〔鄠，音户。〕靖为西乡侯，中常侍曹节为长安乡侯，侯者凡十一人。

     涿郡卢植上书说武曰：〔说，输芮翻。〕「足下之于汉朝，犹旦、奭之在周室，建立圣主，四海有系，论者以为吾子之功，于斯为重。今同宗相后，披图案牒，以次建之，何勋之有！〔自和帝无嗣，安帝以肃宗之孙入立。冲、质短祚，桓帝以肃宗曾孙入主。桓帝无嗣，又以肃宗玄孙入立。是同宗相后，以次建之也。图，以族属之远近写为图也。牒，谱第之也。〕岂可横叨天功以为己力乎！〔横，户孟翻。〕宜辞大赏，以全身名。」武不能用。植身长八尺二寸，〔长，直亮翻。〕音声如锺，姓刚毅，有大节。少事马融，〔少，诗照翻。〕融性豪侈，多列女倡歌舞于前，〔倡，音昌。〕植侍讲积年，未尝转盼，融以是敬之。

     太后以陈蕃旧德，特封高阳乡侯。蕃上疏让曰：「臣闻割地之封，功德是为。〔为，于伪翻。〕臣虽无素洁之行，〔行，下孟翻。〕窃慕君子『不以其道得之，不居也』。〔孔子曰：富与贵，是人之所欲也，不以其道得之，不处也。〕若受爵不让，掩面就之，〔诗云：受爵不让，至于己斯亡。〕使皇天震怒，灾流下民，于臣之身，亦何所寄！」太后不许。蕃固让，章前后十上，〔上，时当翻。〕竟不受封。

     段颎将轻兵追羌，出桥门，〔据东观记，桥门，谷名。水经注云：桥门，即桥山之长城门也。〕晨夜兼行，与战于奢延泽、落川、令鲜水上，〔贤曰：即上郡奢延县界也。水经注：奢延水出奢延县西南赤沙阜，东流入于河。落川，在奢延水南。贤曰：令鲜，水名，在今甘州张掖县界，一名合黎水，一名羌谷水。余考鲜水既捷，乃追战于灵武谷，此鲜水非甘州之鲜水明矣，当在上郡北地界。〕连破之；又战于灵武谷，〔贤曰：灵武，县名，有谷，在今灵州怀远县西北。余据前书地理志，北地郡有灵武县，灵武谷当在此县界，非唐灵州之灵武县也。〕羌遂大败。秋，七月，颎至冱阳，〔泾阳县，属安定郡。贤曰：故城在今原州平凉县南。〕余寇四千落，悉散入汉阳山谷间。

     护匈奴中郎将张奂上言：「东羌虽破，余种难尽，〔种，章勇翻。〕段颎性轻果，虑负败难常，宜且以恩降，可无后悔。」诏书下颎，〔下，遐稼翻。〕颎复上言：「臣本知东羌虽众，而鲕弱易制，〔复，扶又翻；下同。鲕，乳兖翻，柔也。〕所以比陈愚虑，〔比，毗至翻。〕思为永宁之算；而中郎将奂说虏强难破，宜用招降。〔降，户江翻。〕圣朝明监，信纳瞽言，故臣谋得行，奂计不用。事势相反，遂怀猜恨，信叛羌之诉，饰润辞意，云臣兵『累见拆饂』，〔贤曰：伤败曰饂，音女六翻。〕又言『羌一气所生，不可诛尽，〔贤曰：言羌亦禀天之一气所生，诛之不可尽也。〕出谷广大，不可空静，血流污野，伤和致灾。』〔污，乌故翻。〕臣伏念周、秦之际，戎狄为害，中兴以来，羌寇最盛，诛之不尽，虽降复叛。今先零杂种，累以反复，攻没县邑，剽略人物，〔剽，匹妙翻。〕发耱露尸，祸及生死，上天震怒，假手行诛。昔邢为无道，卫国伐之，师兴而雨；〔左传曰：「卫大旱卜有事于山川，不吉。宁庄子曰：「昔周饥，克殷而年丰。今邢方无道，天其欲卫讨邢乎！」从之，师兴而雨。〕臣动兵涉夏，连获甘澍，〔澍，音树，又音注，时雨也。〕岁时丰稔，人无疵疫。上占天心，不为灾伤；下察人事，众和师克。自桥门以西、落川以东，故宫县邑，更相通属，〔杜佑曰：桥门以西，落川以东，今金城、会宁、平凉郡地。属，之欲翻。〕非为深险绝域之地，车骑安行，无应拆饂。案奂为汉吏，身当武职，驻军二年，不能平寇，〔桓帝延熹九年，奂督三州二营。〕虚欲修文戢戈，招降犷敌，〔贤曰：犷，恶貌也，音各猛翻。〕诞辞空说，僭而无征。〔左传：臧会卜为信与僭。杜预注曰：僭，不信也。〕何以言之﹖昔先零作寇，赵充国徙令居内，〔宣帝时，赵充国击西羌，降者三万余人，徙之金城，置金城属国以处之。令，使也，音零。〕煎当乱边，马援迁之三辅，始服终叛，至今为鲠，〔贤曰：鲠，与梗同。梗，病也。大雅云：至今为梗。〕故远识之士，以为深忧。今傍郡户口单少，数为羌所创毒，〔数，所角翻；下同。创，初良翻，伤也。〕而欲令降徒与之杂居，〔降，户江翻。〕是犹种枳棘于良田，养蛇虺于室内也。故臣奉大汉之威，建长久之策，欲绝其本根，不使能殖。〔贤曰：殖，生也。左传曰：见恶如农夫之务去草焉，绝其本根，勿使能殖。〕本规三岁之费，用五十四亿；今适期年，所耗未半，而余寇残烬，〔杜预曰：烬，火余木也。〕将向殄灭。臣每奉诏书，军不内御，〔贤曰：御，制御也。淮南子曰：国不可从外理，军不可从中御。〕愿卒斯言，〔卒，子恤翻，终也。〕一以任臣，临时量宜，〔量，音亮。〕不失权便。」

     八月，司空王畅免，宗正刘宠为司空。

     初，窦太后之立也，陈蕃有力焉。〔事见五十五卷桓帝延熹八年。〕及临朝，政无大小，皆委于蕃。蕃与窦武同心戮力，以奖王室，征天下名贤李膺、杜密、尹勋、刘瑜等，皆列于朝廷，与共参政事。于是天下之士，莫不延颈想望太平。而帝乳母赵娆及诸女尚书，〔贤曰：女尚书，内官也。娆，音乃了翻。〕旦夕在太后侧，中常侍曹节、王甫等共相朋结，谄事太后，太后信之，数出诏命，有所封拜。蕃、武疾之，尝共会朝堂，〔数，所角翻。朝，直遥翻。〕蕃私谓武曰：「曹节、王甫等，自先帝时操弄国权，〔操，千高翻。〕浊乱海内，今不诛之，后必难图。」武深然之。蕃大喜，以手推〔【章：乙十六行本「推」作「椎」；乙十一行本同；孔本同；熊校同。】〕席而起。武于是引同志尚书令尹勋等共定计策。

     会有日食之变，蕃谓武曰：「昔萧望之困一石显，〔事见二十八卷元帝初元二年。〕况今石显数十辈乎！蕃以八十之年，欲为将军除害，今可因日食斥罢宦官，以塞天变。」〔为，于伪翻。塞，悉则翻。〕武乃白太后曰：「故事，黄门、常侍但当给事省内〔张：「内」下脱「典」字。〕门户，主近署财物耳；〔省内，谓禁中也。近署财物，谓少府所掌中藏府、尚方、内者诸署也。〕今乃使与政事，任重权，〔与，读曰预。〕子弟布列，专为贪暴。天下匈匈，正以此故，宜悉诛废以清朝廷。」太后曰：「汉元以来故事，〔汉元，汉初也。〕世有宦官，但当诛其有罪者，岂可尽废邪！」时中常侍管霸，颇有才略，专制省内，武先白收霸及中常侍苏康等，皆坐死。武复数白诛曹节等，〔复，扶又翻。数，所角翻。〕太后冘豫未忍，〔冘，音淫。〕故事久不发。蕃上疏曰：「今京师嚣嚣，道路諠哗，言侯览、曹节、公乘昕、王甫、郑飒等，与赵夫人、诸尚书并乱天下，〔公乘，秦爵也。此以爵为氏。乘，绳证翻。昕，许斤翻。赵夫人即赵娆。飒，音立。〕附从者升进，忤逆者中伤，〔忤，五故翻。中，竹仲翻。〕一朝群臣如河中木耳，〔朝，直遥翻，谓举朝之臣也。〕泛泛东西，耽禄畏害。陛下今不急诛此曹，必生变乱，倾危社稷，其祸难量。〔量，音良。〕愿出臣章宣示左右，并命天下奸知臣疾之。」太后不纳。

     是月，太白犯房之上将，入太微。〔晋书天文志：房四星为明堂，天子布政之宫也，亦四辅也。第一星，上将也；次，次将也；次，次相也；上星，上相也。太微，天子庭也。〕侍中刘瑜素善天官，〔天官，即天文也。史记天官书犹后之天文志。〕恶之，〔恶，乌路翻。〕上书皇太后曰：「案占书：宫门当闭，将相不利，奸人在主傍；愿急防之。」又与武、蕃书，以星辰错缪不利，大臣宜速断大计。〔断，丁乱翻。〕于是武、蕃以朱寓为司隶校尉，刘佑为河南尹，虞祁为雒阳令。武奏免黄门令魏彪，以所亲小黄门山冰代之，〔姓谱：周有山师之官，子孙以为氏。或云：烈山氏之后。〕使冰奏收长乐尚书郑飒，〔长乐尚书，盖以太后临朝置之，以掌奏下外朝文书众事也。乐，音洛；下同。〕送北寺狱。蕃谓武曰：「此曹子便当收杀，何复考为！」〔复，扶又翻；下同。〕武不从，令冰与尹勋、侍御史祝軅杂考飒，辞连及曹节、王甫。勋、冰即奏收节等，使刘瑜内奏。

     九月，辛亥，武出宿归府。典中书者先以告长乐五官史朱瑀，瑀盗发武奏，〔长乐，太后宫也。太后宫有女尚书五人，五官史主之。考异曰：范书帝纪作「丁亥」，袁纪作「辛亥」。按长历，是年，九月，乙巳朔，无丁亥。今从袁纪。〕骂曰：「中官放纵者，自可诛耳，我曹何罪，而当尽见族灭！」因大呼曰：〔呼，火故翻，下同。〕「陈蕃、窦武奏白太后废帝，为大逆！」乃夜召素所亲壮健者长乐从官史共普、张亮等十七人，〔长乐从官史，掌太后宫从官。从，才用翻。共，音龚。〕喢血共盟，〔喢，色洽翻。〕谋诛武等。曹节白帝曰：「外间切切，〔切切，犹言迫急也。〕请出御德阳前殿。」令帝拔剑踊跃，使乳母赵娆等拥卫左右，取棨信，闭诸禁门，〔贤曰：棨，有衣戟也。汉官仪曰：凡居宫中，皆施籍于掖门。按姓名当入者，本官为封棨，传审印信，然后受也。〕召尚书官属，胁以白刃，使作诏板，拜王甫为黄门令，〔诏板，所谓尺一也。〕持节至北封狱，收尹勋、山冰。冰疑，不受诏，甫格杀之，并杀勋；出郑飒，还兵劫太后，夺玺绶。〔玺，斯氏翻。绶，音受。〕令中谒者守南宫，闭门绝复道。〔谒者掌守门户；文帝自代邸入立，有谒者十人，持戟卫端门是也。雒阳南、北宫有复道相通。〕使郑飒等持节及侍御史谒者捕收武等。武不受诏，驰入步兵营，与其兄子步兵校尉绍共射杀使者。〔射，而亦翻。〕召会北军五校士数千人屯都亭，〔雒阳都亭也。校，户教翻。〕下令车士曰：「黄门、常侍反，尽力者封侯重赏。」陈蕃闻难，将官属诸生八十余人，并拔刃突入承明门，〔难，乃旦翻。考异曰：袁纪：「蕃到承明门，使者不内，曰：『公未被诏召，何得勒兵入宫！』蕃曰：『赵鞅专兵向宫，以逐君侧之恶，春秋义之。』有使者出开门，蕃到尚书门，正色云云。」今从范书。〕到尚书门，攘臂呼曰：〔呼，火故翻。〕「大将军忠以卫国，黄门反逆，何云窦氏不道邪！」王甫时出与蕃相遇，适闻其言，而让蕃曰：「先帝弃天下，山陵未成，武有何功，兄弟父子并封三侯！〔谓武子机封渭阳侯，兄子绍封鄠侯，绍弟靖封西乡侯。〕又设乐饮燕，多取掖庭宫人，旬日之间，赀财巨万，大臣若此，为是道邪！〔谓此非不道而何。〕公为宰辅，苟相阿党，复何求贼！〔复，扶又翻。〕使剑士收蕃，蕃拔剑叱甫，辞色逾厉。遂执蕃，送北寺狱。〔考异曰：范书蕃传曰：「蕃拔剑叱甫，甫兵不敢近。乃益人围之数十重，遂执蕃送狱。」今据袁纪。〕黄门从官驺蹋踧蕃曰：〔从，才用翻。驺，侧尤翻。贤曰：驺，骑士也。踧，子六翻。〕「死老魅！〔魅，明秘翻。物老而能为精怪，曰魅。〕复能损我曹员数、我曹禀假不！」〔禀，给也。假，借也。不，俯九翻。〕即日，杀之。时护匈奴中郎将张奂征还京师，曹节等以奂新至，不知本谋，矢矫制以府周靖行车骑将军、加节，与奂率五营士讨武。夜漏尽，〔天且明也。〕王甫将虎、羽林等合千余人，出屯朱雀掖门，〔北宫南掖门曰朱雀门。将，即亮翻。〕与奂等合，已而悉军阙下，与武对陈。〔陈，读曰阵。〕甫兵渐盛，使其士大呼武军曰：「窦武反，汝皆禁兵，当宿卫宫省，何故随反者乎！先降有赏！」营府兵素畏服中宫，〔营府，谓五营校尉府也。〕于是武军稍稍归甫，自旦至食时，兵降略尽。〔降，户江翻。〕武、绍走，诸军追围之，皆自杀，枭首雒阳都亭；〔枭，工尧翻。〕收捕宗亲宾客姻属，悉诛之，及侍中刘瑜、屯骑校尉冯述，皆夷其族。宦官又谮虎贲中郎将河间刘淑、故尚书会稽魏朗，云与武等通谋，皆自杀。〔会，工外翻。〕迁皇太后于南宫，徙武家属于日南；自公节以下尝为蕃、武所举者及门生故吏，皆免官禁锢。议郎勃海巴肃，〔姓谱：巴，巴国之后，后汉又有扬州刺史巴祗。〕始与武等同谋，曹节等不知，但坐禁锢，后乃知而收之。肃自载诣县，〔肃，勃海高城县人。〕县令见肃，入合，解印绶，欲与俱去。肃曰：「为人臣者，有谋不敢隐，有罪不逃刑，既不隐其谋矣，又敢逃其刑乎！」遂被诛。〔被，皮义翻。〕

     曹节迁长乐卫尉，封育阳侯。〔育阳县，属南阳郡。〕王甫迁中常侍，黄门令如故。朱瑀、共普、张亮等六人皆为列侯，〔共，音龚。姓谱：共，商诸侯之国，晋有左行共华。又云，郑共叔段之后。〕十一人为关内侯。于是群小得志，士大夫皆丧气。〔丧，息浪翻。〕

     蕃友人陈留朱震收葬蕃尸，匿其子逸，事觉，系狱，合门桎梏。震受考掠，〔桎，之日翻。梏，工沃翻。掠，音亮。〕誓死不言，逸由是得免。武府掾桂阳胡腾殡敛武尸，行丧，〔掾，俞绢翻。敛，力赡翻。〕坐以禁锢。武孙辅，年二岁，腾诈以为己子，与令史南阳张敞〔百官志：大将军府，令史及御属三十一人。〕共匿之于零陵界中，亦得免。

     张奂迁大司农，以功封侯。奂深病为曹节等所卖，固辞不受。

     以司徒胡广为太傅，录尚书事，司空刘宠为司徒，大鸿胪许栩为司空。〔胪，陵如翻。栩，况羽翻。〕

     冬，十月，甲辰晦，日有食之。

     十一月，太尉刘矩免，以太仆沛国闻人袭为太尉。〔闻人，姓也，风俗通曰：少正卯鲁之闻人，其后氏焉。〕

     十二月，鲜卑及濊貊寇幽、并二州。〔濊，音秽。貊，莫百翻。〕

     是岁，疏勒王季父和得杀其王自立。

     乌桓大人上谷难楼有众九千余落，辽西丘力居有众五千余落，〔张：「落」下脱「皆」字。〕自称王。辽东苏仆延有众千余落，自称峭王。〔峭，音七笑翻。〕右北平乌延有众八百余落，自称汗鲁王。〔史言乌桓强盛。〕

     二年〔（己酉、一六九）〕

     春，正月，丁丑，赦天下。

     帝迎董贵人于河间。三月，乙巳，尊为孝仁皇后，居永乐宫；〔乐，音洛。〕拜其兄宠为执金吾，兄子重为五官中郎将。

     夏，四月，壬辰，有青蛇见于御坐上。〔见，贤遍翻。坐，徂卧翻。〕癸巳，大风，雨雹，霹雳，〔霹雳，震霆也。考异曰：帝纪：「建宁二年，四月癸巳，大风雨雹。」杨赐传：「熹平元年，青蛇见御坐。」续汉志：「熹平元年，四月，甲午，青蛇见御坐。」袁纪：「建宁二年，四月，壬辰，青蛇见；癸巳，大风。」按张奂传，论陈、窦荐王、李，与袁纪相应。今从之。〕拔大木百余。诏公卿以下各上封事。大司农张奂上疏曰：「昔周公葬不如礼，天乃动威。〔尚书大曰：周公薨，成王欲葬之成周。夫乃雷电以风，禾则尽偃，大木斯拔，邦人大恐。王葬周公于毕，示不敢臣也。〕今窦武、陈蕃忠贞，未被明宥，〔被，皮义翻。〕妖眚之来，皆为此也，〔为，于伪翻。〕宜急为收葬，〔为，于伪翻。〕徙还家属，其从坐禁锢，一切蠲除。〔蠲，吉玄翻。〕又，皇太后虽居南宫，而恩礼不接，朝臣莫言，远近失望。宜思大义顾复之报。」〔贤曰：顾，旋视也。复，反复也。小雅曰：父兮生我，母兮鞠我，顾我复我，出入腹我。〕上深嘉奂言，以问诸常侍，左右皆恶之，〔恶，乌路翻。〕帝不得自从。奂又与尚书刘猛等共荐王畅、李膺可参三公之选，曹节等弥疾其言，遂下诏切责之。奂等皆自囚廷尉，数日，乃得出，并以三月俸赎罪。〔俸，扶用翻。〕

     郎中东郡谢弼上封事曰：「臣闻『惟虺惟蛇，女子之祥』。〔诗小雅无羊之辞。郑玄注云：虺、蛇穴处，阴之祥也。〕伏惟皇太后定策宫闼，援立圣明，书曰：『父子兄弟，罪不相及』，〔左传：胥臣曰：康诰曰：「父不慈，子不祗，兄不友，弟不恭，不相及也。」今尚书康诰无此语。〕窦氏之诛，岂宜咎延太后！幽隔空宫，愁感天心，如有雾露之疾，陛下当何面目以见天下！孝和皇帝不绝窦氏之恩，〔事见四十七卷永元九年。〕前世以为美谈。礼，『为人后者为之子』，今以桓帝为父，岂得不以太后为母哉！愿陛下仰慕有虞蒸蒸之化，凯〔【章：乙十六行本「凯」上有「俯思」二字；乙十一行本同；孔本同；张校同。】〕风慰母之念。〔书舜典曰：烝烝乂，不格奸。孔安国注云：烝烝，犹进进也。言舜进于善道。诗凯风曰：有子七人，莫慰母心。〕臣又闻『开国承家，小人勿用』，〔易师卦上六爻辞。〕今功臣久外，未蒙爵秩，阿母宠私，乃享大封，大风雨雹，亦由于兹。〔雨，于具翻。〕又，故太付陈蕃，勒身王室，而见陷群邪，一旦诛灭，其为酷滥，骇动天下；而门生故吏，并离徙锢。〔离，遭也。〕蕃身已往，人百何赎！〔诗国风黄鸟曰：如可赎兮，人百其身。〕宜还其家属，解除禁网。夫台宰重器，国命所系，今之四公，唯司空刘宠断断守善，余皆素餐致寇之人，必有折足覆餗之凶，〔贤曰：四公，谓刘矩为太尉，许训为司徒，胡广为太傅及宠也。书曰：如有一介臣，断断猗无他技。孔安国注云：断断猗然，专一之臣也。素，空也；无德而食其禄曰素餐。易曰：负且乘，致寇至。又曰：鼎折足，覆公餗。鼎以喻三公；餗，鼎实也；折足覆餗，言不胜其任。据是年闻人袭已代刘矩为太尉，余三公亦不与贤注合。断，丁乱翻。折，而设翻。餗，音速。〕可因灾异，并加罢黜，征故司空王畅、长乐少府李膺并居政事，庶灾变可消，国祚惟永。」左右恶其言，〔恶，乌路翻。〕出为广陵府丞，〔府丞，即郡丞也。〕去官，归家。曹节从子绍为东郡太守，以他罪收弼，掠死于狱。〔掠，音亮。〕

     帝以蛇妖问光禄勋杨赐，赐上封事曰：「夫善不妄来，灾不空发。王者心有所想，虽未形颜色，而五星以之推移，阴阳为其变度。夫皇极不建，则有龙蛇之孽，〔贤曰：洪范五行传曰：皇，大也；极，中也；建，立也；孽，灾也。君不合大中，是谓不立。蛇、龙，阴类也。〕诗云：『惟虺惟蛇，女子之祥。』惟陛下思干刚道，别内外之宜，抑皇甫之权，割艳妻之爱，〔贤曰：艳妻，周幽王后褒姒也。皇甫卿士，皆后之党，用后嬖宠而居位也。诗云：皇甫卿士，艳妻煽方处。别，彼列翻。〕则蛇变可消，祯祥立应。」赐，秉之子也。

     五月，太尉闻人袭、司空许栩免；六月，以司徒刘宠为太尉，太常汝南许训为司徒，太仆长沙刘嚣为司空。嚣素附诸常侍，故致位公辅。

     诏遣谒者冯禅说降汉阳散羌。〔说，输芮翻。降，户江翻。〕段颎以春农，百姓布野，羌虽暂降，而县官无廪，必当复为盗贼，〔复，扶又翻。〕不如乘虚放兵，〔放兵，谓纵兵击羌也。〕势必殄灭。颎于是自进营，去羌所屯风亭山四五十里，〔魏收地形志，安定鹑阴县有凡亭。杜佑作瓦亭山。注云：瓦亭山，在今平凉郡萧关县。〕遣骑司马田晏、假司马夏育将五千人先进，击破之。〔夏，户雅翻。〕羌众溃东奔，复聚射虎谷，〔复，扶又翻；下同。〕分兵守谷上下门，颎规一举灭之，不欲复令散走。秋七月，颎遣千人于西县结木为栅，〔西县，前汉属陇西郡，后汉属汉阳郡。参据二志，皆云县有嶓耱山，西汉水所出。是则禹贡所谓「嶓耱导漾，东流为汉」，其发源之地也。段颎讨羌起于安定高平；羌败，则追至上郡奢延，及大败于灵武谷，乃追至安定泾阳。诸羌散入汉阳山谷间，聚屯凡亭山；凡亭既破，复聚射虎谷，颎乃于西县结栅以遮之。以羌奔溃所趋考之，射虎谷在西县东北，凡亭山当在射虎谷东北。盖东羌为颎兵所追，复欲西奔出塞，归其旧来巢穴，而歼于是谷也。贤曰：西县故城，在今秦上邽县西南。〕广二十步，长四十里遮之。〔广，古旷翻。长，直亮翻。〕分遣晏、育等将七千人衔枚夜上西山，结营穿堑，去虏一里许，又遣司马张恺等将三千人上东山，〔上，时掌翻。〕虏乃觉之。颎因与恺等挟东、西山，纵兵奋击，破之，追至谷上下门，穷山深谷之中，处处破之，斩其渠帅以下万九千级。〔帅，所类翻。〕冯禅等所招降四千，分置安定、陇西三郡。于是东羌悉平。颎凡百八十战，斩三万八千余级，获杂畜四十二万七千余头，〔畜，许又翻。〕费用四十四亿，军士死者四百余人；更封新丰县侯，邑万户。

     臣光曰：书称『天地，万物父母。惟人万物之灵，亶聪明，作元后，元后作民父母。」〔周书泰誓之辞。亶，诚也。〕夫蛮夷戎狄，气类虽殊，其就利避害，乐生恶死，〔乐，音洛。恶，乌路翻。〕亦与人同耳。御之得其道则附顺服从，失其道则离叛侵扰，固其宜也。是以先王之政，叛则讨之，服则怀之，处之四裔，〔裔，边也。处，昌吕翻。〕不使乱礼义之邦而已。若乃视之如草木禽兽，不分臧否，不辨去来，悉艾杀之，〔否，音鄙。艾，读曰刈。〕岂作民父母之意哉！且夫羌之所以叛者，为郡县所侵冤故也；〔侵冤者，为所侵刻而衔冤。〕叛而不即诛者，将帅其人故也。苟使良将驱而出之塞外，择良吏而牧之，则疆场之臣也，岂得专以多杀为快邪！夫御之不得其道，虽华夏之民，亦将倮起而为寇，又可尽诛邪！然则段纪明之为将，〔段颎，字纪明，太宗嫌讳，故称字。〕虽克捷有功，君子所不与也。

     九月，江夏蛮反，〔夏，户雅翻。〕州郡讨平之。

     丹阳山越围太守陈夤，夤击破之。〔山越本亦越人，依阻山险，不纳不租，故曰山越。寇扰郡县，盖自此始。其后孙吴悉取其地，以民为兵，遂为王土。〕

     初，李膺等虽废锢，〔事见上卷桓帝延熹九年。〕天下士大夫皆高尚其道而污秽朝廷，希之者唯恐不及，更共相标榜，为之称号：〔贤曰：标榜，犹相称扬也。余谓立表以示人曰标，揭书以示人曰榜；标榜，犹言表揭也。更，工衡翻。〕以窦武、陈蕃、刘淑为三君，君者，言一世之所宗也；李膺、荀翌、〔「翌」，范书作「昱」。〕杜密、王畅、刘佑、魏朗、赵典、朱寓为八俊，俊者，言人之英也；郭泰、范滂、尹勋、巴肃及南阳宗慈、陈留夏馥、汝南蔡衍、泰山羊陟为八顾，顾者，言能以德行引人者也；〔行，下孟翻。〕张俭、翟超、岑晊、苑康〔翟，苌伯翻。晊，之日翻。〕及山阳刘表、汝南陈翔、鲁国孔昱、山阳檀敷为八及，及者，言其能导人追宗者也；〔贤曰：导，引也。言谓所宗仰者。〕度尚及东平张邈、王孝、东郡刘儒、泰山胡母班、〔风俗通曰：胡母姓，本陈胡公之后也，公子完奔齐，遂有齐国。齐宣王母弟别封母乡，远取胡公，近取母邑，故曰胡母氏。〕陈留秦周、鲁国蕃向、〔贤曰：蕃，姓也，音皮。〕东莱王章为八厨，厨者，言能以财救人者也。及陈、窦用事，复举拔膺等；陈、窦诛，膺等复废。

     宦官疾恶膺等，每下诏书，辄申党人之禁。〔复，扶又翻。恶，乌路翻。下，遐稼翻。〕侯览怨张俭尤甚，〔以破其耱宅也，事见上卷桓帝延熹九年。〕览乡人朱并素佞邪，为俭所弃，承览意指，上书告俭与同乡二十四人别相署号，共为部党，图危社稷，而俭为之魁。诏刊章捕俭等。〔刊章者，刊去并姓名而下其章也。〕冬，十月，大长秋曹节因此讽有司奏「诸钩党者故司空虞放及李膺、杜密、朱寓、荀翌、翟超、刘儒、范滂等，〔贤曰：钩，谓相牵引也。〕请下州郡考治。」〔下，遐稼翻。治，直之翻。〕是时上年十四年，问节等曰：「何以为钩党﹖」对曰：「钩党者，即党人也。」上曰：「党人何用为恶而欲诛之邪﹖」对曰：「皆相举群辈，欲为不轨。」上曰：「不轨欲如何﹖对曰：「欲图社稷。」上及可其奏。〔轨，法度也。君君、臣臣，所谓法也。为人臣而欲图危社稷，谓之不法，诚是也。而诸阉以此罪加之君子，帝不之悟，视元帝之不省召致廷尉为下狱者，闇又甚焉！悲夫！〕

     或谓李膺曰：「可去矣！」对曰：「事不辞难，罪不逃刑，臣之节也。〔左传：羊舌赤之言曰：事君不辟难，有罪不逃刑。〕吾年已六十，死生有命，去将安之！」乃诣诏狱，考死；门生故吏并被禁锢。〔被，皮义翻。〕侍御史蜀郡景毅子顾为膺门徒，未有录牒，不及于谴，〔录，记也。牒，籍也。时聚徒教授，多者以千计，各录记其姓名于谱牒。〕毅慨然曰：「本谓膺贤，遣子师之，岂可以漏脱名籍，苟安而已！」遂自表免归。

     汝南督邮吴导受诏捕范滂，至征羌，抱诏书闭传舍，〔征羌县，属汝南郡，本当乡县，光武以来歙有平羌之功，改为征羌侯国以封之，因名焉。滂，县人也。贤曰：传驿舍也，音知恋翻。征羌故城在今豫州郾陵县东南。〕伏而泣，一县不知所为。滂闻之曰：「必为我也。」〔为，于伪翻。〕即自诣狱。县令郭揖大惊，出，解印绶，引与俱亡，曰：「天下大矣，子何为在此！」滂曰：「滂死则祸塞，何敢以罪累君。〔塞，悉则翻。累，力瑞翻。〕又令老母流离乎！」其母就与之诀，滂白母曰：「仲博孝敬，足以供养。〔仲博，滂弟字也。供，俱用翻。养，羊尚翻。〕滂从龙舒君归黄泉，存亡各得其所。惟大人割不可忍之恩，勿增感戚！」仲博者，滂弟也。龙舒君者，滂父龙舒侯相显也。〔相，息亮翻。〕母曰：「汝今得与李、杜齐名，死亦何恨！〔李、杜谓李膺、杜密。〕即有令名，复求寿考，可兼得乎！」〔复，扶又翻。〕滂跪受教，再拜而辞。顾其子曰：「吾欲使汝为恶，恶不可为；使汝为善，则我不为恶。」行路闻之，莫不流涕。

     凡党人死者百余人，妻子皆徙边，天下豪桀及儒学有行义者，〔行，下孟翻。〕宦官一切指为党人；有怨隙者，因相陷害，睚鈪之忿，滥入党中。〔睚，牛懈翻。鈪，士懈翻。〕州郡承旨，或有未尝交关，亦离祸毒，〔离，与罹同，遭也。〕其死、徙、废、禁者又六七百人。〔废禁，谓废弃而禁锢。〕

     郭泰闻党人之死，私为之恸曰：「诗云：『人之云亡，邦国殄瘁。』〔为，于伪翻。诗大雅瞻卯之辞。毛氏曰：殄，尽也。瘁，病也。瘁，似醉翻。〕汉室灭矣，但未知『胆乌爰止，于谁之屋』耳！」〔诗小雅正月之辞。毛氏注曰：富人之屋，乌所集也。郑氏曰：视乌集于富人之屋，以言今民亦当求明君而归之。考异曰：范书以泰此语为哭陈、窦。袁纪以为哭三君、八俊，今从之。〕泰虽好臧否人伦，〔好，呼到翻。否，音鄙。〕而不为危言核论，〔核，谓深探其实也，刻核也。〕故能处浊世而怨祸不及焉。〔处，昌吕翻。〕

     张俭亡命困迫，望门投止，〔望门而投之，以求止舍，困急之甚也。〕莫不重其名行，〔行，下孟翻。〕破家相容。后流转东莱，止李笃家。外黄令毛钦操兵到门，〔考两汉志，外黄县属陈留郡，黄县属东莱郡。毛钦盖为黄县令，「外」字衍。操，千高翻。〕笃引钦就席曰：「张俭负罪亡命，笃岂得臧之！若审在此，此人名士，明廷宁宜执之乎﹖」钦因起抚笃曰：「蘧伯玉耻独为君子，足下如何专取仁义！」笃曰：「今欲分之，明廷载半去矣。」〔贤曰：明廷，犹言明府，言不执俭，得义之半也。〕钦叹息而去。笃导俭经北海戏子然家，〔戏，许宜翻。姓谱：伏戏氏之后。〕遂入渔阳出塞。其所经历，伏重诛者以十数，连引收考者布偏天下，宗亲并怕殄灭，郡县为之残破。〔为，于伪翻。〕俭与鲁国孔褎、融送狱，〔相，息亮翻。〕未知所坐。融曰：「保纳舍藏者，融也，当坐。」〔谓自保无他而纳俭，因舍止而藏匿之。〕褎曰：「彼来求我，非弟之过。」吏问其母，母曰：「家事任长，〔任，音壬。长，知两翻。〕妾当甚辜。」一门争死，郡县疑不能决，乃上谳之，〔贤曰：前书音义曰：谳，请也。上，时掌翻。谳，音宜桀翻。〕诏书竟坐褎。及党禁解，俭乃还乡里，后为卫尉，卒，年八十四。〔俭传云：建安初，征为卫尉，不得已而起。险见曹氏世得已萌，乃阖门县车，不豫政事，岁余，卒于许下。〕夏馥闻张俭亡命，叹曰：「孽自己作，空污良善，污，乌路翻。〕一人逃死，祸及万家，何以生为！」乃自翦须变形，〔须，与须同。〕入林虑山中，〔虑，音庐。〕隐姓名，为治家佣，亲突烟炭，形貌毁瘁，〔瘁，似醉翻。〕积二三年，入无知者。馥弟静载缣帛追求饷之，馥不受曰：「弟柰何载祸相饷乎！」党禁未解而卒。

     初，中常侍张让父死，归葬颎川，虽一郡毕至，至名士无往者，让甚耻之，陈寔独吊焉。及诛党人，让以寔故，多所全宥。南阳何颙，素与陈蕃、李膺善，亦被收捕，〔颙，鱼容翻。被，皮义翻。〕乃变名姓匿汝南间，与袁绍为奔走之交，常私人雒阳，从绍计议，为诸名士罹党事者求救援，设权计，使得逃隐，所全免甚众。

     初，太尉袁汤三子，成、逢、隗，成生绍，逢生术。〔据术字公路，当读如月令「审端径术」之术，音遂。又据说文：术，邑中道，读从入声。则二音皆通。隗，五罪翻。〕逢、隗皆有名称，少历显官。〔称，尺证翻。少，诗照翻。〕时中常侍袁赦〔考异曰：袁纪作「袁朗」，今从范书袁隗传。〕以逢、隗宰相家，与之同姓，推崇以为外援，故袁氏贵宠于世，富奢甚，不与他公族族。绍壮健有威容，爱士养名，宾客辐凑归之，辎軿，柴毂，填接街陌。〔贤曰：说文曰：軿车，衣车也。郑玄注周礼曰：軿，犹屏也，取其自蔽隐。柴毂，贱者之车。袁绍事始此。党锢既死，而诛宦官者二袁也。人不为善而欲去害己者，天其许之乎！〕术亦以侠气闻。逢从兄子闳，少有操行，〔侠，户颊翻。从，才用翻。少，诗照翻。行，下孟翻。〕以耕学为业，逢、隗数馈之，无所受。〔数，所角翻。〕闳见时方险乱，而家门富盛，常对兄弟叹曰：「吾先公福祚，后世不能以德守之，而竞为骄奢，与乱世争权，此即晋之三却矣。」〔先公，谓袁安也。三却，谓晋大夫却锜、却犨、却至也。却氏世为晋卿，三子者凭借世资，骄奢侵权，为厉公所杀。〕及党事起，闳欲投深林，以母老，不宜远遁，乃筑土室四周于庭，不为户，自牖饮食。母思闳时，往就视，母去，便自掩闭，兄弟妻子莫得见也。潜身十八年，卒于土室。

     初，范滂等非讦朝政，〔贤曰：讦，谓横议是非也。讦，居谒翻。朝，直遥翻。〕自公卿以下皆折节下之，〔折，而设翻。下，遐稼翻。〕太学生争慕其风，以为文学将兴，处士复用。申屠蟠独叹曰：「昔战国之世，处士横议，列国之王室为拥篲先驱，〔史记：邹衍如燕，昭王拥篲先驱，请列弟子之座而受业，筑碣石宫，身亲往师之。处，昌吕翻。复，扶又翻。横，户孟翻。为，于伪翻。篲，祥岁翻。〕卒有坑儒烧书之祸，〔事见七卷秦始皇三十四年、三十五年。卒，子恤翻。〕今之谓矣。」乃绝于梁、砀之间，〔砀，音唐。〕因树为屋，自同佣人。居二年，滂等果罹党锢之祸，唯蟠超然免评论。

     臣光曰：天下有道，君子扬于王庭以正小人之罪，而莫敢不服。天下无道，君子囊括不言以避小人之祸，而犹或不免。〔坤之六四，居近五之位而无相得之义，乃上下闭隔之时，群阴既盛，故当括囊以避祸。夬以五阳决一阴，小人衰微，君子道盛，故可扬于王庭以声小人之罪。〕党人生昏乱之世，不在其位，四海横流，而欲以口舌救之，臧否人物，〔横，户孟翻。否，音鄙。〕激浊扬清，撩虺蛇之头，〔撩，连条翻。跷〔【章：乙十六行本「跷」作「践」；乙十一行本同；孔本同；退斋校同；熊校同。】〕虎狼之尾，以至身被淫刑，〔被，皮义翻。〕祸及朋友，士类歼灭而国随以亡，不亦悲乎！〔歼，息廉翻。〕夫唯郭泰既明且哲，以保其身，〔以尹吉甫美仲山甫者美郭泰。〕申屠蟠见几而作，不俟终日，〔谓申屠蟠得豫之六二。几，居希翻。〕卓乎其不可及已！

     庚子晦，日有食之。

     十一月，太尉刘宠免；太仆扶沟郭禧为太尉。

     鲜卑寇并州。

     长乐太仆曹节病困，诏拜车骑将军。有顷，疾瘳，上印绶，〔上，时掌翻。〕复为中常侍，位特进，秩中二千石。

     高句骊王伯固寇辽东，玄菟太守耿临讨降之。〔句，如字，又音驹。骊，力知翻。〕

     三年〔（庚戌、一七○）〕

     春，三月，丙寅晦，日有食之。

     征段颎还京师，拜侍中。颎在边十余年，未尝一日蓐寝，〔颎，古迥翻。郭璞曰：席也。〕与将士同甘苦，故皆乐为死战，〔乐，音洛。〕所向有功。

     夏，四月，太尉郭禧罢；以太中大夫闻人袭为太尉。

     秋，七月，司空刘嚣罢；八月，以大鸿胪梁国桥玄为司空。〔姓谱：黄帝葬桥山，子孙守耱，因氏焉。〕

     九月，执金吾董宠坐矫永乐太后属请，下狱死。〔属，之却翻。下，遐稼翻。〕

     冬，郁林太守谷永以恩信招降乌浒人十余万，〔万震曰：乌浒之地，在广州之南，交州之北。贤曰：乌浒，南方夷号也。广州记曰：其俗食人，以鼻饮酒，口中进噉如故。刘昫曰：贵州郁平县，汉郁林广郁县地，古西瓯骆越所居，谷永招降乌浒，开置七县，即此也。杜佑曰：乌浒地在今南海郡之西南，安南府北朔宁郡管。浒，呼古翻。〕皆内属，受冠带，开置七县。

     凉州刺史扶风孟佗〔贤曰：佗，音譢。〕遣从事任涉将敦煌兵五日人，与戊己校尉〔【章：乙十六行本「校尉」作「司马」；乙十一行本同。】〕曹宽、西域长大张宴将焉耆、龟兹、车师前、后部，合三万余人讨疏勒，〔以元年疏勒弒其王也。任，音壬。敦，徒门翻。校，户孝翻。龟兹，音丘慈。〕攻桢中城，四十余日，不能下，引去。其后疏勒王连相杀害，朝廷亦不能复治。〔复，扶又翻。治，直之翻。〕

     初，中常侍张让有监奴，典任家事，威形諠赫。〔諠，况远翻。〕孟佗资产饶赡，〔赡，而艳翻。〕与奴朋结，〔倾竭馈问，无所遗爱。〔言其泛爱无有遗者。〕奴咸德之，问其所欲。佗曰：「吾望汝曹为我一拜耳！」〔为，于伪翻。〕时宾客求谒让者，车常数百千两，〔两，音亮。〕佗诣让，后至，不得进，监奴及率诸仓头迎拜于路，遂共轝车入门，〔轝，羊茹翻。〕宾客咸惊，谓佗善于让，皆争以珍玩赂之。佗分以遗让，〔遗，于季翻。〕让大喜，由是以佗为凉州刺史。

     四年〔（辛亥、一七一）〕

     春，正月，甲子，帝加元服，赦天下，唯党人不赦。

     二月，癸卯，地震。

     三月，辛酉朔，日有食之。

     太尉闻人袭免；以太仆汝南李咸为太尉。

     太疫。司徒许训免；以司空桥玄为司徒；夏，四月，以太常南阳来艳为司空。

     秋，七月，司空来艳免。

     癸丑，立贵人宋氏为皇后。后，执金吾酆之女也。

     司徒桥玄免；以太常南阳宗俱为司空，前司空许栩为司空。

     帝以窦太后有援立之功，冬，十月，戊子朔，率群臣朝太后于南宫，亲馈上寿。〔朝，直遥翻。馈，进食也。〕黄门令董萌因此数为太后诉冤，〔数，所角翻。为，于伪翻。〕帝深纳之，供养资奉，有加于前。〔共，居用翻。养，羊尚翻。〕曹节、王甫疾之，诬萌以谤讪永乐宫，〔帝母孝仁董太后所居也。乐，音洛。〕下狱死。〔下，遐稼翻。〕

     鲜卑寇并州。

