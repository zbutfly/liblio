卷第二百九十四【后周纪五】起着雍敦牂（戊午），尽屠维协洽（己未），凡二年。

     世宗睿武孝文皇帝下

     显德五年〔（戊午、九五八）〕

     春，正月，乙酉，废匡国军。〔唐末，以同州置匡国军。〕

     唐改元中兴。

     丁亥，右龙武将军王汉璋奏克海州。

     己丑，以侍卫马军都指挥使韩令坤权扬州军府事。

     上欲引战舰自淮入江，阻北神堰，不得渡；〔北神镇在楚州城北五里，吴王夫差沟通江、淮，后人于此立堰者，以淮水低，沟水高，防其泄也。舟行渡堰入淮。今号为平水堰。舰，户黯翻；下同。〕欲凿楚州西北鹳水以通其道，〔今楚州城西老鹳河是也。〕遣使行视，还言地形不便，计功甚多。〔行，下孟翻。还，从宣翻，又如字。〕上自往视之，授以规画，发楚州民夫浚之，旬日而成，用功甚省，巨舰数百艘皆达于江，〔艘，苏遭翻。〕唐人大惊，以为神。

     壬辰，拔静海军，始通吴越之路。〔先是，唐于海陵之东境置静海都镇制置院，西至海陵二百七十五里。宋白曰：静海军本扬州狼山镇地，南唐于狼山北立静海制置院，周得之，建静海军，寻升为通州。〕先是帝遣左谏议大夫长安尹日就等使吴越，语之曰：「卿今去虽泛海，比还，淮南已平，当陆归耳。」〔自静海军东南至江口，于狼山之西渡江登陵，抵福山镇，则苏州常熟县界，吴越之境也。先，悉荐翻。语，牛倨翻。此，必利翻。〕已而果然。

     甲辰，蜀右补阙章九龄见蜀主，言政事不治，由奸佞在朝；〔朝，直遥翻。〕蜀主问奸佞为谁，指李昊、王昭远以对。蜀主怒，以九龄为毁斥大臣，贬维州录事参军。〔临乱之君，各贤其臣，卒之亡蜀者昊、昭远也。〕

     周兵攻楚州，踰四旬，唐楚州防御使张彦卿固守不下；乙巳，帝自督诸将攻之，宿于城下，丁未，克之。彦卿与都监郑昭业犹帅众拒战，〔帅，读曰率。〕矢刃皆尽，彦卿举绳床以鬬而死，所部千余人，至死无一人降者。〔唐失淮南，死于城郭封疆者犹有人焉。〕

     高保融遣指挥使魏璘〔璘，离珍翻。〕将战船百艘东下会伐唐，至于鄂州。

     庚戍，蜀置永宁军于果州，以通州隶之。

     唐以天长为雄州，以建武军使易文赟为刺史。二月，甲寅，文赟举城降。〔赟，于伦翻。〕

     戊午，帝发楚州；丁卯，至扬州，命韩令坤发丁夫万余，筑故城之东南隅为小城以治之。〔今扬州大城是也。扬州古城西据蜀冈，北包雷陂。治，直之翻。〕

     乙亥，黄州刺史司超奏与控鹤右厢都指挥使王审琦攻唐舒州，擒其刺史施仁望。

     丙子，建雄节度使真定杨廷璋奏败北汉兵于隰州城下。〔败，补迈翻。〕时隰州刺史孙议暴卒，廷璋谓都监、闲貛使李谦溥曰：「今大驾南征，泽州无守将，〔「泽州」当作「隰州」。〕河东必生心；若奏请待报，则孤城危矣。」即牒谦溥权隰州事，谦溥至则修守备。未几，北汉兵果至，〔几，居岂翻。〕诸将请速救之，廷璋曰：「隰州城坚将良，未易克也。」〔将，即亮翻。易，以豉翻。〕北汉攻城久不下，廷璋度其疲困无备，〔度，徒洛翻。〕潜与谦溥约，各募死士百余夜袭其营，〔九域志：晋州西北至隰州二百五十里。杨廷璋盖潜军而至，与隰州约，表里相应也。〕北汉兵惊溃，斩首千余级；北汉兵遂解去。

     三月，壬午朔，帝如泰州。

     丁亥，唐大赦，改元交泰。

     唐太弟景遂前后凡十表辞位，且言：「今国危不能扶，请出就藩镇。燕王弘冀嫡长有军功，〔弘冀，唐主之嫡长子。军功，谓用柴克宏败吴越兵以解常州之围也，事见上卷三年。长，知两翻。〕宜为嗣，谨奏上太弟宝册。」〔上，时掌翻。〕齐王景达亦以败军辞元帅。唐主乃立景遂为晋王，加天策上将军、江南西道兵马元帅、洪州大都督、太尉，尚书令，以景达为浙西道元帅、润州大都督。景达以浙西方用兵，固辞，〔吴越之兵虽于常州败退，盖犹遥应中国。〕改抚州大都督。立弘冀为太子，参决庶政。弘冀为人猜忌严刻，景遂左右有未出东宫者，立斥逐之。〔为弘冀毒杀景遂张本。〕其弟安定公从嘉畏之，不敢预事，专以经籍自娱。〔从嘉是为后主煜。〕

     辛卯，上如迎銮镇，〔迎銮镇，本唐之白沙也。吴主杨溥至白沙，阅舟师，徐温自金陵来见，因以白沙为迎銮镇。白沙之地，本属江都，唐分江都置永贞县，吴为迎銮镇，宋为真州。〕屡至江口，遣水军击唐兵，破之。上闻唐战舰数百艘泊东蔀州，将趣海口扼苏、杭路，〔东閊洲，在泰州东南大江中，元是海屿沙岛之地。宋白曰：东閊洲在通州东南，通州海门县界。閊，音布。「州」，当作「洲」。〕遣殿前都虞候慕容延钊将步骑，右神武统军宋延渥将水军，循江而下。甲午，延钊奏大破唐兵于东閊州；上遣李重进将兵趣庐州。〔唐末，杨行密自庐州起，既建国，遂为重镇。周师渡淮，舒、蕲、黄先皆款附，独庐未下，盖宿兵多，周师不敢轻犯也。趣，七喻翻。〕

     唐主闻上在江上，恐遂南渡，又耻降号称蕃，乃遣兵部侍郎陈觉奉表，〔考异曰：十国纪年：「遣枢密使陈觉奉表。」实录载其表云：「今遣左谏议大人、兵部侍郎臣陈觉躬听敕命。」盖当时所假之官耳。今从之。〕请传位于太子弘冀，使听命于中国。时淮南惟庐、舒、蕲、黄未下，〔蕲，渠希翻。〕丙申，觉至迎銮，见周兵之盛，白上，请遣人渡江取表，献四州之地，画江为境，以求息兵，江取表，献四州之地，画江为境，以求息兵，辞指甚哀。上曰：「朕本兴师止取江北，尔主能举国内附，朕复何求！」〔复，扶又翻。〕觉拜谢而之退。丁酉，觉请遣其属合门承旨刘承遇如金陵，上赐唐主书，称「皇帝恭问江南国主」，慰纳之。

     戊戍，吴越奏遣上直〔【章：乙十一行本「直」下有「都」字；孔本同。】〕指挥使．处州刺史邵可迁、秀州刺史路彦铢以战舰四百艘、士卒万七千人屯通州南岸。〔周既克静海军，置通州。通州南岸苏州常熟县福山镇之地，即东晋之南沙也。〕

     唐主复遣刘承遇奉表称唐国主，请献江北四州，岁输贡物十〔【章：乙十一行本「十」上有「数」字；孔本同。】〕万。于是江北悉平，得州十四，县六十。〔光、寿、庐、舒、蕲、黄、滁、和、濠、泗、楚、扬、泰、通十四州。〕

     庚子，上赐唐主书，谕以：「缘江诸军及两浙、湖南、荆南兵并当罢归，其庐、蕲、黄三道，亦令敛兵近外。〔谓周所遣进攻庐、蕲、黄之军也。近外，谓近郊之外。〕俟彼将士及家属就道，可遣人召将校以城邑付之。〔将，即亮翻。校，户教翻。〕江中舟舰有须往来者，并令就北岸引之。」〔凡唐舟舰在北岸者，皆许令引就南岸。〕辛丑，陈觉辞行，又赐唐主书，谕以不必传位于子。

     壬寅，上自迎銮复如扬州。

     癸卯，诏吴越、荆南军各归本道；赐钱弘俶犒军帛三万匹，高保融一万匹。〔吴越军临南沙，荆南军至鄂州，各犒之使罢归。犒，苦到翻。〕

     甲辰，置保信军于庐州，以右龙武统军赵匡赞为节度使。

     丙午，唐主遣冯延己献银、绢、钱、茶、榖共百万以犒军。〔银两、绢匹、钱贯、茶斤，榖石，各以万计，其数共为百万。〕

     己酉，命宋延渥将水军三千溯江巡警。

     庚戍，敕故淮南节度使杨行密、故升府节度使徐温等墓并量给守户；〔削其僭谥，存其故镇。升府即金陵。金陵，唐之升州，故曰升府。〕其江南群臣墓在江北者，亦委长吏以时检校。〔长，知两翻。〕

     辛亥，唐主遣其临汝公徐辽代己来上寿。〔言奉酒上寿，非圣节也。帝生于九月二十四日。上，时掌翻。〕

     是月，浚汴口，导河流达于淮，于是江、淮舟懢始通。〔此即唐时运路也。自江、淮割据，运漕不通，水路湮塞，今复浚之。〕

     夏，四月，乙卯，帝自扬州北还。〔还，从宣翻，又如字。〕

     新作太庙成。庚申，神主入庙。〔太祖广顺三年，作太庙于大梁，至是始成。五代会要：太祖广顺元年七月，追尊高祖璟为睿和皇帝，庙号信祖；曾祖谌为明宪皇帝，庙号僖祖，祖蕴为翼顺皇帝，庙号义祖；考简为章肃皇帝，庙号庆祖。〕

     辛酉夜，钱唐城南火，延及内城，官府庐舍几尽。〔几，居依翻。〕壬戍旦，火将及镇国仓，吴越王弘俶久疾，自强出救火；火止，谓左右曰：「吾疾因灾而愈。」众心稍安。

     帝之南征也，契丹乘虚入寇。壬申，帝至大梁，命〔【章：乙十一行本「命」下有「镇宁节度使」五字；孔本同；退斋校同。】〕张永德将兵备御北边。

     五月，辛巳朔，日有食之。

     诏赏劳南征士卒及淮南新附之民。〔劳，力到翻。〕

     辛卯，以太祖皇帝领忠武节度使，徙安审琦为平卢节度使。

     成德节度使郭崇攻契丹束城，拔之，〔东城，汉勃海郡之东州县也，隋改曰东城，唐属瀛州。宋熙宁六年省东城为镇，属河间。〕以报其入寇也。

     唐主避周讳，更名景。〔避周信祖讳也。更，工衡翻。〕下令去帝号，称国主，凡天子仪制皆有降损，去年号，用周正朔，〔去，羌吕翻。考异曰：世宗实录、薛史，显德二年乙卯十一月伐淮南；唐之保大十三年也。三年正月、四年二月、十月三幸淮南。五年戊午三月，江北平，唐之交泰元年也。而江南录误以保大十五年事合十四年。十五年丁巳改交泰，五月去帝号，明年乃显德五年，又明年即建隆元年，中间实少显德六年。江南录最为差误，其记李升复姓，亦先一年。他事仿此，不可考按。故世宗取淮南年月，专以实录及薛史为据。〕仍告于太庙。左仆射、同平章事冯延己罢为太子太傅，门下侍郎、同平章事严续罢为少傅，枢密使、兵部侍郎陈觉罢守本官。

     初，冯延己以取中原之策说唐主，由是有宠。延己尝笑烈祖戢兵为龌龊，〔说，式芮翻。戢，则立翻。龌，于角翻。龊，敕角翻。〕曰：「安陆所丧纔数千兵，为之辍食咨嗟者旬日，〔谓晋高祖天福五年李承裕安州之败。事见二百八十二卷。丧，息浪翻。为，于伪翻。〕此田舍翁识量耳，安足与成大事！岂如今上暴师数万于外，而击球宴乐无异平日，真英主也！」延己与其党谈论，常以天下为己任，更相唱和。〔乐，音洛。更，工衡翻。和，户卧翻。〕翰林学士常梦锡屡言延己等浮诞，不可信；〔诞，徒旱翻。〕唐主不听，梦锡曰：「奸言似忠，陛下不悟，国必亡矣！」及臣服于周，延己之党相与言，有谓周为大朝者，梦锡大笑曰：「诸公常欲致君尧、舜，何意今日自为小朝邪！」众默然。〔朝，直遥翻。〕

     自唐主内附，帝止因其使者赐书，未尝遣使至其国。己酉，始命太仆卿冯延鲁、卫尉少卿锺谟使于唐，〔二人者，本怕唐臣。〕赐以御衣、玉带等及犒军帛十万，并今年钦天历。〔犒，苦到翻。是年正月，始行王朴所上钦天历。〕

     刘承遇之还自金陵也，〔见上三月。还，从宣翻，又如字。〕唐主使陈觉白帝，以江南无卤田，〔海滨咸卤，可以煮盐。卤田，今谓之傼地。卤，郎古翻。傼，古斩翻。〕愿得海陵〔【章：乙十一行本「陵」下有「盐」字；孔本同；退斋校同。】〕监南属以赡军。帝曰：「海陵在江北，难以交居，〔言难使周之官吏与唐之官吏杂居也。〕当别有处分。」〔处，昌吕翻。分，扶问翻。〕至是，诏岁支盐三十万斛以给江南，所俘获江南士卒，稍稍归之。

     六月，壬子，昭义节度使李筠奏击北汉石会关，拔其六寨。乙卯，晋州奏都监李谦溥击北汉，破孝义。〔孝义，汉中阳县地，后魏曰永安，唐贞观元年改曰孝义，属汾州，在州东南。宋熙宁五年，省孝义为镇，属介休县。宋白曰：孝义县，本汉慈氏县地，曹魏移中阳县于今理。永嘉后省入隰城，后魏又分隰城于今灵石县东三十里置永安县。贞观元年以县名与涪州县同，改为孝义，因县人郑兴有行义为名。〕

     高保融遣使劝蜀主称藩于周，蜀主报以前岁遣胡立致书于周而不答。〔见上卷上年。〕

     秋，七月，丙戍，初行大周刑统。

     帝欲均田租，丁亥，以元稹均田图徧赐诸道。〔时诏曰：「近览元稹长庆集，见在同州时所上均田表，较当时之利病，曲尽其情，俾一境之生灵，咸受其赐，传于方册，可得披寻，因令制素成图，直书其事。」稹，止忍翻。〕

     闰月，唐清源节度使兼中书令留从效〔唐置清源军于泉州。〕遣牙将蔡仲赟衣商人服，以绢表置革带中，间道来称藩。〔赟，于伦翻。衣，于既翻。间，古苋翻。〕

     唐江西元帅晋王景遂之赴洪州也，〔见上三月。〕以时方用兵，启求大臣以自副，唐主以枢密副使、工部侍郎李征古为镇南节度副使。征古傲很专恣，景遂虽宽厚，久而不能堪，常欲斩征古，自拘于有司，左右谏而止，景遂忽忽不乐。〔乐，音洛。〕

     太子弘冀在东宫多不法，唐主怒，尝以球杖击之曰：「吾当复召景遂。」〔复，扶又翻。〕昭庆宫使袁从范从景遂为洪州都押牙，或谮从范之子于景遂，景遂欲杀之，从范由是怨望。弘冀闻之，密遣从范毒之；八月，庚辰，景遂击球渴甚，从范进浆，景遂饮之而卒。〔卒，子恤翻。〕未殡，体已溃；唐主不之知，赠皇太弟，谥曰文成。

     辛巳，南汉中宗殂，〔年三十九。〕长子〔【章：乙十一行本「子」下有「卫王」二字；孔本同；张校同。】〕继兴即帝位，更名鋹，〔长，知两翻。更，工衡翻。鋹，丑两翻。〕改元大宝。鋹年十六，国事皆决于宦官玉清宫使龚澄枢〔欧史曰：刘氏作离宫以游猎，有南宫、大明、昌华、甘泉、玩华、秀华、玉清、太微诸宫，皆置宫使领之。〕及女侍中卢琼仙等，台省官备位而已。

     甲申，唐始置进奏院于大梁。〔臣属故也。〕

     壬辰，命西上合门使灵寿曹彬使于吴越，赐吴越王弘俶骑军钢甲二百，〔钢，古郎翻；坚铁也。〕步军甲五千及他兵器。彬事毕亟返，不受馈遗，〔遗，唯季翻；下以遗同。〕吴越人以轻舟追与之，至于数四，彬曰：「吾终不受，是窃名也。」尽籍其数，归而献之。帝曰：「向之奉使，乞伹无厌，〔厌，于盐翻。〕使四方轻朝命。〔朝，直遥翻。〕卿能如是，甚善；然彼以遗卿，卿自取之。」彬始拜受，悉以散于亲识，家无留者。

     辛丑，冯延鲁、锺谟来自唐，唐主手表谢恩，〔手表者，手书之。〕其略曰：「天地之恩厚矣，父母之恩深矣，子不谢父，人何报天，惟有赤心，可酬大造。」又乞比藩方，赐诏书。又称：「有情事令锺谟上奏，乞令早还。」〔还，从宣翻，又如字。〕唐主复令谟白帝，欲传位太子。〔复，扶又翻；下复还同。〕九月，丁巳，以延鲁为刑部侍郎、谟为给事中。唐〔【章：乙十一行本「唐」上有「己未，先遣谟还，赐书谕以未可传位之意」十六字；孔本同；张校同；退斋校同。】〕主复遣吏部尚书、知枢密院殷崇义来贺天清节。〔帝生于九月二十四日，以为天清节。〕

     帝谋伐蜀，冬，十月，己卯，以户部侍郎高防为西南面水陆制置使，右赞善大夫李玉为判官。

     甲午，帝归冯延鲁及左监门卫上将军许文稹、右千牛卫上将军边镐、卫尉卿周廷构于唐。〔冯延鲁被擒见二百九十二卷三年。许文稹、边镐被擒见上卷上年。周廷构降亦见是年。〕唐主以文稹等皆败军之俘，弃不复用。〔复，扶又翻。〕

     高保融再遗蜀主书，〔先遗书，见上六月。〕劝称臣于周，蜀主集将相议之，李昊曰：「从之则君父之辱，违之则周师必至，诸将能拒周乎﹖」诸将皆曰：「以陛下圣明，江山险固，岂可望风屈服！秣马厉兵，正为今日。〔为，于伪翻。〕臣等请以死卫社稷！」丁酉，蜀主命昊草书，极言拒绝之。

     诏左散骑常侍须城艾颍等三十四人分行诸州，均定田租。〔须城县带郓州，即唐之须昌县，后唐避献祖庙讳，改曰须城。艾，姓也。晏子春秋，齐有大夫艾孔。风俗通，庞俭母艾氏。行，下孟翻。〕庚子，诏诸州并乡村，率以百户为团，团置耆长三人。〔耆，老也。每团以老者三人为之长。长，知两翻。〕帝留心农事，刻木为耕夫、蚕妇，置之殿庭。

     命武胜节度使宋延渥以水军巡江。

     高保融奏，闻王师将伐蜀，请以水军趣三峡，〔趣，七喻翻。〕诏褒之。

     李玉至长安，或言「蜀归安镇在长安南三百余里，可袭取也。」〔归安镇，当在蜀金州界。〕玉信之，牒永兴节度使王彦超，索兵二百，彦超以为归安道阻隘难取，〔索，山客翻。隘，乌懈翻。〕玉曰：「吾自奉密旨。」彦超不得已与之。玉将以往，〔将，即亮翻。〕十二月，蜀归安镇遏使李承勋据险邀之，斩玉，其众皆没。

     乙酉，蜀主以右卫圣步军都指挥使赵崇韬为北面招讨使，丙戍，以奉銮肃卫都指挥使、武信节度使兼中书令孟贻业为昭武、文州都招讨使，〔昭武军，利州。自利州以至文州，委以控扼江油、剑阁之险。〕左卫圣马军都指挥使赵思进为东面招讨使，山南西道节度使韩保贞为北面都招讨使，将兵六万，分屯要害以备周。

     丙戍，诏凡诸色课户及俸户并勒归州县，〔唐初，诸司置公廨本钱，以贸易取息，计员多少为月料。其后罢诸司公廨本钱，以天下上户七千人为胥士，而收其课，计官多少而给之，此所谓课户也。唐又薄敛一岁税，以高户主之，月收息给俸，此所谓俸户也。〕其幕职、州县官自今并支俸钱及米麦。

     初，唐太傅兼中书令楚公宋齐丘多树朋党，欲以专固朝权，〔朝，直遥翻。〕躁进之士争附之，推奖以为国之元老。枢密使陈觉、副使李征古恃齐丘之势，尤骄慢。及许文稹等败于紫金山，觉与齐丘、景达自濠州遁归，〔事见上卷上年。〕国人忷惧。〔忷，许拱翻。〕唐主尝叹曰：「吾国家一朝至此！」因泣下。征古曰：「陛下当治兵以扞敌，〔治，直之翻。〕涕泣何为！岂饮酒过量邪，将乳母不至邪﹖」唐主色变，而征古举止自若。会司天奏：「天文有变，人主宜避位禳灾。」唐主乃曰：「祸难方殷，〔禳，如羊翻。难，乃旦翻。〕吾欲释去万机，栖心冲寂，谁可以托国者﹖」征古曰：「宋公，造国手也，陛下如厌万机，何不举国授之！」觉曰：「陛下深居禁中，国事皆委宋公，先行后闻，臣等时入侍，谈释、老而已。」唐主心愠，〔愠，于运翻。〕即命中书舍人豫章陈乔草诏行之。〔洪州，豫章郡。〕乔惶恐请见，曰：「陛下一署此诏，臣不复得见矣！」〔见，贤遍翻。复，扶又翻。〕因极言其不可。唐主笑曰：「尔亦知其非邪﹖」乃止。由是因晋王出镇，以征古为之副，〔事见上。〕觉自周还，〔还，从宣翻，又如字。〕亦罢近职。

     锺谟素与李德明善，以德明之死怨齐丘；〔李德明死见上卷三年。〕及奉使归唐，言于唐主曰：「齐丘乘国之危，遽谋篡窃，陈觉、李征古为之羽翼，理不可容。」陈觉之自周还，〔见上三月。〕矫以帝命谓唐主曰：「闻江南连岁拒命，皆宰相严续之谋，当为我斩之。」〔为，于伪翻。〕唐主知觉素与续有隙，固未之信。锺谟请覆之于周，〔审覆其言之虚实于周也。〕唐主乃因谟复命，上言：「久拒王师，皆臣愚迷，非续之罪。」帝闻之，大惊曰：「审如此，则续乃忠臣，〔言严续果能为其主设谋以拒周，乃忠臣也。〕朕为天下主，岂教人杀忠臣乎！」谟还，以白唐主。〔还，从宣翻。〕

     唐主欲诛齐丘等，复遣谟入禀于帝。〔复，扶又翻。〕帝以异国之臣，无所可否。己亥，唐主命知枢密院殷崇义草诏暴齐丘、觉、征古罪恶，听齐丘归九华山旧隐，官爵悉如故；〔宋齐丘隐九华山，见二百七十七卷唐明宗长兴二年，吴睿皇之太和三年也。〕觉责授国子博士，宣州安置；征古削夺官爵，赐自尽；党与皆不问。遣使告于周。

     丙午，蜀以峡路巡检制置使高彦俦为招讨使。

     平卢节度使、太师、中书令陈王安审琦仆夫安友进与其嬖妾通，〔嬖，卑义翻，又必计翻。〕妾恐事泄，与友进谋杀审琦，友进不可，妾曰：「不然，我当反告汝。」友进惧而从之。

     六年〔（己未、九五九）〕

     春，正月，癸丑，审琦醉熟寝，妾取审琦所枕剑〔枕，职任翻。〕授友进而杀之，仍尽杀侍婢在帐下者以灭口。后数日，其子守忠始知之，执友进等寛之。〔寛，古瓦翻。〕

     初，有司将立正仗，宿设乐县于殿庭，〔前一夕设之，谓之宿设。县，读曰悬；下同。〕帝观之，见锺磬有设而不击者，问乐工，皆不能对。乃命窦俨讨论古今，考正雅乐。王朴素晓音律，帝以乐事诣之，朴上疏，以为：

     「礼以检形，乐以治心；〔治，直之翻。〕形顺于外，心和于内，然而天下不治者未之有也。是以礼乐修于上，万国化于下，圣人之教不肃而成，其政不严而治，〔孝经所载孔子之言。治，直吏翻。〕用此道也。夫乐生于人心而声成于物，物声既成，复能感人之心。〔复，扶又翻。〕

     昔黄帝吹九寸之管，得黄锺正声，半之为清声，倍之为缓声，三分损益之以生十二律。〔三分其一而损益之，上生下生而十二律备矣。〕十二律旋相为宫以生七周，为一均。凡十二均、八十四调而大备。遭秦灭学，历代治乐者罕能用之。〔朴之言曰：自秦而下，旋宫声废，逮东汉虽有大予丞鲍邺兴之，亦人亡而音息。汉至隋垂十代，凡数百年，所存者黄锺之宫一调而已。十二律中唯用七声，其余五律谓之哑锺，盖不用故也。〕唐太宗之世，祖孝孙、张文收考正大乐，备八十四调；〔见一百九十二卷贞观元年。调，徒钓翻；下同。〕安、史之乱，器与工什亡八九，至于黄巢，荡尽无遗。时有太常博士殷盈孙，按考工记，铸镈锺十二，编锺二百四十。〔大锺谓之镈。小锺十六枚同在一虡谓之编锺。镈，补各翻。〕处士萧承训校定石磬，今之在县者是也。虽有锺磬之状，殊无相应之和，其镈锺不问音律，但循环而击，编锺、编磬徒悬而已。丝、竹、匏、土仅有七声，名为黄锺之宫，其存者九曲。考之三曲协律，六曲参涉诸调；盖乐之废缺，无甚于今。

     陛下武功既着，垂意礼乐，以臣尝学律吕，宣示古今乐录，命臣讨论。臣谨如古法，以秬黍定尺，长九寸径三分为黄锺之管，〔匏，蒲交翻。论，卢昆翻。秬，音臣，黑黍也。长，直亮翻。〕与今黄锺之声相应，因而推之，得十二律。以为众管互吹，用声不便，乃作律准，十有三弦，其长九尺，〔律准，盖梁武帝之遗法，而梁武帝又本之京房。〕皆应黄锺之声，以次设柱，为十一律，及黄锺清声，旋用七律以为一均。为均之主者，宫也，征、商、羽、角、变宫、变征次焉。〔征，陟里翻。〕发其均主之声，归于本音之律，迭应不乱，乃成其调，凡八十一调。〔朴之言曰：奉诏遂依周法，以秬黍校定尺度，长九寸，虚径三分，为黄锺之管，与见在黄锺之声相应。以上下相生之法推之，得十二律管。以为众管互吹，用声不便，乃作律准，十三弦宣声，长九尺张弦，各如黄锺之声；以第八弦六尺设柱，为林锺；第三弦八尺设柱，为太簇；第十弦五尺三寸四分设柱，为南吕；第五弦七尺一寸三分设柱，为姑洗；第十二弦四尺七寸五分设柱，为应锺；第七弦六尺三寸三分设柱，为蕤宾；第二弦八尺四寸四分设柱，为大吕；第九弦五尺六寸三分设柱；为夷则；第四弦七尺五寸一分设柱，为夹锺；第十一弦五尺一分设柱，为无射；第六弦六尺六寸八分设柱，为中吕；第十三弦四尺五寸设柱，为黄锺清声。十二声中，旋用七声为均，为均之主者唯宫，征、商、羽、角、变宫、变征次焉。发其均主之声，归乎本音之律，七声迭应而不乱，乃成其调。均有七调，声有十二均，合八十四调，歌奏之曲出焉。旋宫之声久绝，一日而补，出臣独见。通鉴撮其要，今备载之。〕此法久绝，出臣独见，乞集百官校其得失。」

     诏从之。百官皆以为然，乃行之。〔时兵部尚书张昭等议曰：「昔帝鸿氏之作乐也，候八节之风声，测四时之正气。气之清浊不可以笔授，声之善否不可以口传，故凫氏铸锺，伶伦截竹，为律吕相生之算，宫商正和之音，乃播之于管弦，宣之于锺石，然后覆载之情欣合，阴阳之气和同，八气从律而不奸，五声成文而不乱；空桑、孤竹之韵足以礼神，云门、大夏之容无亏观德。然月律有旋宫之法，备于太师之职。经秦灭学，雅道陵夷。汉初制氏所调，唯存鼓舞，旋宫十二均更用之法，世莫得闻。汉元帝时，京房善易、别音，探求古义，以周官均法，每月更用五音，乃至准调，旋相为宫，成六十调。又以日法析为三百六十，传于乐府，而编悬复旧，律吕无差。遭汉中微，雅音沦缺，京房律准，屡有言者，事终不成。钱乐空记其名，沉重但条其说，六十律法，寂寥不嗣。梁武帝素精音律，自造四通十二笛以叙八音，又引古五正、二变之音，旋相为宫，得八十四调，与律准所调，音同数异。侯景之乱，其音又绝。隋朝初定雅乐，群党沮议，历载不成。而沛公郑译因龟兹琵琶七音以饮月律，五正、二变，七调克谐，旋相为宫，复为八十四调。工人万宝常又减其丝数，稍令古淡。隋高祖不重雅乐，令群臣集议，博士何妥驳奏，其郑、万所奏八十四调并废。隋代郊庙所奏，惟黄锺一均，与五郊迎气，杂用蕤宾，但七调而已；其余五锺，悬而不作。三朝宴乐，用缦乐九部，迄于革命，未能改更，唐太宗爰命旧工祖孝孙、张文收整比郑译、宝常所均七音八十四调，方得丝管并施，锺石俱奏，七始之音复振，四厢之韵皆调。自安、史乱离，咸秦荡覆，崇牙树羽之器，扫地无余，戛击搏拊之工，穷年不嗣，郊庙所奏，何异南箕，波荡不还，知音殆绝。臣等窃以音之所起，出自人心，夔、旷不能长存，人事不能常泰，人亡则音息，世乱则乐崩，若不得知礼乐之情，安明制作之本！臣等据枢密使王朴条奏，采京房之准法，练梁武之通音，考郑译、宝常之七均，校孝孙、文收之九变，积黍累以审其度，听声诗以测其情，依权衡嘉量之前文，得备数和声之大旨，施于锺虡，足洽箫韶。臣等今月十九日于太常寺集命太乐令贾峻奏王朴新法黄锺调七均，音律和谐，不相凌越。其余十一管诸调，望依新法教习，以备礼寺施用。其五郊天地、宗庙、社稷、三朝大礼，合用十二管诸调，并载唐史、开元礼，近代常行。广顺中，太常卿边蔚奉敕定前件祠祭，、朝会舞名、乐曲、歌词，寺司合有簿籍，伏恐所定与新法曲调声韵不謟，请下太常寺检详校试，若或乘舛，请本寺依新法声调，别撰乐章舞曲，令歌者诵习。」从之。

     唐宋齐丘至九华山，唐主命锁其第，穴墙给饮食。齐丘叹曰：「吾昔献谋幽让皇帝族于泰州，〔事见二百八十一卷晋天福二年。〕宜其及此！」乃缢而死。〔考异曰：江表志：「齐丘至青阳，绝食数日，家人亦菜色。中使云：『令公捐馆，方始供食。』家人以絮塞口而卒。」今从江南录、纪年。〕谥曰丑缪。〔缪，靡幼翻。〕

     初，翰林学士常梦锡知宣政院，参预机政，深疾齐丘之党，数言于唐主曰：〔数，所角翻。〕「不去此属，〔去，羌吕翻。〕国必危亡。」与冯延己、魏岑之徒日有争论。久之，罢宣政院，梦锡郁郁不得志，不复预事，纵酒成疾而卒。〔通鉴二百八十五卷晋齐王开运三年，已书常梦锡纵酒事，去年又书梦锡笑冯延己之党事。盖纵酒已非一日，久乃成疾而卒。〕及齐丘死，唐主曰：「常梦锡平生欲杀齐丘，恨不使见之！」赠梦锡左仆射。

     二月，丙子朔，命王朴如河阴按行河堤，〔行，下孟翻。〕立斗门于汴口。壬午，命侍卫都指挥使韩通、宣徽南院使吴廷祚，〔「廷祚」，当作「延祚」。〔【章：孔本正作「延」；张校同。】〕发徐、宿、宋、单等州丁夫数万〔单，音善。〕浚汴水。甲申，命马军都指挥使韩令坤自大梁城东导汴水入于蔡水，〔魏收地形志曰：汴水在大梁城东，分为蔡渠。九域志曰：浚仪县之琵琶沟，即蔡河也。五朝会要曰：惠民河与蔡河一水，即闵河也。建隆元年，始命陈承昭督丁夫导闵河自新郑与蔡水合，贯京师，南历陈、颍，达寿春，以通淮右，舟楫相继，商贾毕至，都下利之。于是以西南为闵河，东南为蔡河。至开宝六年，始改闵河为惠民河。〕以通陈、颍之漕，命步军都指挥使袁彦浚五丈渠东过曹、济、梁山泊，以通青、郓之漕，发畿内及滑、亳丁夫数千以供其役。

     丁亥，开封府奏田税旧一十万二千余顷，今按行得羡苗〔【章：乙十一行本「苗」作「田」；下「羡苗」同。】〕四万二千余顷；敕减三万八千顷。诸州行苗使还，所奏羡苗减之仿此。〔行，下孟翻。羡，弋战翻。使，疏吏翻。还，从宣翻，又如字。〕

     淮南饥，〔大兵之后，必有凶年。〕上命以米贷之。或曰：「民贫，恐不能偿。」上曰：「民吾子也，安有子倒悬而父不为之解哉！〔为，于伪翻。〕安在责其必偿也！」

     庚申，枢密使王朴卒。上临其丧，以玉钺卓地，恸哭数四，不能自止。朴性刚而锐敏，智略过人，上以是惜之。

     甲子，诏以北鄙未复，将幸沧州，〔九域志：大梁至沧州一千二百里。〕命义武节度使孙行友扞西山路，〔扞定州西山路，以防北汉救契丹也。〕以宣徽南院使吴廷祚〔「廷」，当作「延」。〔【章：孔本正作「延」；张校同。】〕权东京留守、判开封府事，三司使张美权大内都部署。丁卯，命侍卫亲军都虞候韩通等将水陆军先发。甲戍，上发大梁。

     夏，四月，庚寅，韩通奏自沧州治水道入契丹境，栅于干宁军南，〔时置干宁军于沧州永安县九域志：在沧州西一百里。宋白曰：干宁军本古卢台军地。治，直之翻。〕补坏防，开游口三十六，遂通瀛、莫。〔游口者，于水不至处开之，以备涨溢而泄游水也。瀛、莫相去一百一十里。〕

     辛卯，上至沧州，即日帅步骑数万发沧州，直趋契丹之境。〔帅，读曰率。趋，七喻翻。自沧州西行九十八里，即契丹瀛州界，正北行五百七十五里，直抵幽州。〕河北州县非车驾所过，〔过，音戈。〕民间皆不之知。壬辰，上至干宁军，契丹宁州刺史王洪举城降。〔契丹盖置宁州于干宁军。〕

     乙未，大治水军，〔治，直之翻。〕分命诸将水陆俱下，以韩通为陆路都部署，太祖皇帝为水路都部署。丁酉，上御龙舟沿流而北，舳舻相连数十里；己亥，至独流口，〔九域志：独流口，在干宁军北一百二十里。金人疆域图，涿州管下固安县有独流村。〕泝流而西。辛丑，至益津关，〔益津关，在莫州文安县。九域志：在干宁军西北一百六十里。宋白曰：益津关本幽州会昌县，唐天宝中改永清县。〕契丹守将终廷辉以城降。

     自是以西，水路渐隘，不能胜巨舰，〔隘，乌懈翻。胜，音升。〕乃舍之。壬寅，上登陆而西，宿于野次，侍卫之士不及一旅，从官皆恐惧。〔五百人为一旅。从，才用翻。〕胡骑连群出其左右，不敢逼。

     癸卯，太祖皇帝先至瓦桥关，〔瓦桥关，在涿州归义县。九域志：在益津关东八十里。宋白曰：瓦子济桥在涿州南，易州东，当九河之末。〕契丹守将姚内斌举城降，〔斌，音彬。〕上入瓦桥关。内斌，平州人也。甲辰，契丹莫州刺史刘楚信举城降。五月，乙巳朔，侍卫亲军都指挥使、天平节度使李重进等始引兵继至，契丹瀛州刺史高彦晖举城降。彦晖，蓟州人也。〔蓟，音计。〕于是关南悉平。〔关南，谓瓦桥关以南。〕

     丙午，宴诸将于行宫，议取幽州，诸将以为：「陛下离京四十二日，〔离，力智翻。甲戍至丙午四十三日，除宴日不数。〕兵不血刃，取燕南之地，此不世之功也。今虏骑皆聚幽州之北，未宜深入。」上不悦。是日，趣先锋都指挥使刘重进先发，据固安；〔固安，汉县名，唐属涿州，今治所乃汉方城县地。匈奴须知：固安县，西北至燕京一百二十里。宋白曰：隋开皇九年，自今易州涞水县移固安县于汉方城县地，取故安县为名；其汉故安县故城，自在易州易县东南七百步。趣，读曰促。〕上自至安阳水，命作桥，会日暮，还宿瓦桥，是日，上不豫而止。契丹主遣使者日驰七百里诣晋阳，命北汉主发兵挠周边，〔挠，奴巧翻，又火高翻。〕闻上南归，乃罢兵。

     戊申，孙行友奏拔易州，擒契丹刺史李在钦，献之，斩于军市。〔军中有市，听军人各以土物自相贸易。〕

     己酉，以瓦桥关为雄州，〔九域志：雄州，治归义、容城二县，盖皆置于郭下。金人疆域图：雄州，西北至燕京三百二十里。〕割容城、归义二县隶之；〔宋白曰：容城，汉县，唐武德中改为酋县，天宝中改容城县。归义县，本涿州属邑，今移于瓦桥，而涿州之归义自治汉易县故城，属契丹界。归义县，宋朝避太宗潜藩旧名，改为归信县。〕以益津关为霸州，〔金人疆域图：霸州，至燕京三百五十五里。〕割文安、大城二县隶之。〔九域志：大城县在益津关东南一百五里，五代之时所置也。宋白曰：文安，汉旧县，晋置章武国，在古文安城。隋大业征辽，途经河口，当三河合流处，置丰利县；唐贞观二年，以丰利、文安二县相逼，移文安县就丰利城，周世宗置霸州治焉。大城，本汉东平舒县，晋于此置章武郡，北齐废郡为平舒县，五季改大城县。〕发滨、棣丁夫数千城霸州，命韩通董其役。〔帝置滨州，领勃海、招安二县。九域志：在沧州东南三百七十五里。滨、棣二州濒海，无军行供忆之扰，故发其丁夫筑城。按薛史：滨州本赡国军，周显德三年，升为州，割棣州之勃海、蒲台两县属焉。棣州，乐安郡，秦齐郡地，宋为乐陵郡，隋开皇十年，于郡置厌次县；十七年，又于阳信县置棣州；贞观十七年，自阳信移理厌次。〕

     庚戌，命李重进将兵出土门，击北汉。

     辛亥，以侍卫马步都指挥使韩令坤为霸州都部署，义成节度留后陈思让为雄州都部署，各将部兵以戍之。

     壬子，上自雄州南还。〔九域志：雄州至大梁一千二百里。还，从宣翻，又如字。〕

     己巳，李重进奏败北汉兵于百井，〔败，补迈翻。〕斩首二千余级。

     甲戍，帝至大梁。

     六月，乙亥朔，昭义节度使李筠奏击北汉，拔辽州，获其刺史张丕。

     丙子，郑州奏河决原武，〔原武县属郑州。九域志：在州北六十里。〕命宣徽南院使吴廷〔【延】〕祚发近县二万余夫塞之。〔塞，悉则翻。〕

     唐清源节度使留从效遣使入贡，请置进奏院于京师，直隶中朝，〔中朝，谓中国。留从效以唐国势削弱，不欲复臣事之。〕诏〔【章：乙十一行本「诏」上有「戊寅」二字；孔本同；张校同；退斋校同。】〕报以「江南近服，方务绥怀，卿久奉金陵，〔晋开运二年，留从效以泉州附唐。〕未可改图。若置邸上都，与彼抗衡，〔与唐比肩事周，是抗衡也。〕受而有之，罪在于朕。卿远修职贡，足表忠勤，勉事旧君，且宜如故。如此，则于卿笃始终之义，于朕尽柔远之宜，惟乃通方，谅达予意。」〔乃，犹汝也。谅，想也。〕

     唐主遣其子纪公从善与锺谟俱入贡，上问谟曰：「江南亦治兵，修守备乎﹖」〔治，直之翻。〕对曰：「既臣事大国，不敢复尔。」〔复，扶又翻。尔，犹言如此也。〕上曰：「不然。向时则为仇敌，今日则为一家，吾与汝国大义已定，保无他虞；然人生难期，至于后世，则事不可知。归语汝主：〔语，牛倨翻。〕可及吾时完城郭，缮甲兵，据守要害，为子孙计。」谟归，以告唐主。唐主乃城金陵，凡诸州城之不完者葺之，戍兵少者益之。

     臣光曰：或问臣：五代帝王，唐庄宗、周世宗皆称英武，二主孰贤﹖臣应之曰：夫天子所以统治万国，〔治，直之翻。〕讨其不服，抚其微弱，行其号令，壹其法度，敦明信义、以兼爱兆民者也。庄宗既灭梁，海内震动，湖南马氏遣子希范入贡，〔见二百七十二卷唐庄宗同光元年。〕庄宗曰：「此闻马氏之业，终为高郁所夺。〔比，毗至翻。〕今有儿如此，郁岂能得之哉﹖」郁，马氏之良佐也。希范兄希声闻庄宗言，卒矫其父命而杀之。〔见二百七十六卷唐明宗天成四年。卒，子恤翻。〕此乃市道商贾之所为，〔贾，音古。〕岂帝王之体哉！盖庄宗善战者也，故能以弱晋胜强梁，既得之，曾不数年，外内离叛，置身无所。〔事并见梁均王及唐庄宗纪。〕诚由知用兵之术，不知为天下之道故也。世宗以信令御群臣，以正义责诸国，王环以不降受赏，〔见二百九十二卷显德二年。〕刘仁赡以坚守蒙褒，〔见上卷四年。〕严续以尽忠获存，〔见上正月。〕蜀兵以反复就诛，〔见上卷三年。〕冯道以失节被弃，〔见二百九十一卷二年。被，皮义翻。〕张美以私恩见疏；〔见二百九十二卷二年。〕江南未服，则亲犯矢石，期于必克，既服，则爱之如子，推诚尽言，为之远虑。〔为，于伪翻。〕其宏规大度，岂得与庄宗同日语哉！书曰：「无偏无党，王道荡荡。」〔洪范之言。〕又曰：「大邦畏其力，小邦怀其德。」〔武成之言。〕世宗近之矣。〔近，其靳翻。〕

     辛巳，建雄节度使杨廷璋奏击北汉，降堡寨一十三。

     癸未，立皇后符氏，宣懿皇后之女弟也。〔宣懿符后殂见上卷三年。〕

     立皇子宗训为梁王，领左卫上将军，宗让为燕公，领左骁卫上将军。〔宗让后更名熙让，以恭帝嗣位，避宗字也。燕，于贤翻。〕

     上欲相枢密使魏仁浦，议者以仁浦不由科第，不可为相。〔魏仁浦以枢密院吏历仕至枢密使。〕上曰：「自古用文武才略者为辅佐，岂尽由科第邪！」己丑，加王溥门下侍郎，与范质皆参知枢密院事。以仁浦为中书侍郎、同平章事，枢密使如故。仁浦虽处权要而能谦谨，上性严急，近职有忤旨者，仁浦多引罪归己以救之，所全活什七八，〔处，昌吕翻。忤，五故翻。〕故虽起刀笔吏，致位宰相，时人不以为忝。又以宣徽南院使吴延祚为左骁卫上将军，充枢密使；加归德节度使、侍卫亲军都虞候韩通、镇宁节度使兼殿前都点检张永德并同平章事，仍以通充侍卫亲军副都指挥使；以太祖皇帝兼殿前都点检。

     上尝问大臣可为相者于兵部尚书张昭，昭荐李涛。上愕然曰：「涛轻薄无大臣体，朕问相而卿首荐之，何也﹖」对曰：「陛下所责者细行也，〔行，下孟翻。〕臣所举者大节也。昔晋高祖之世，张彦泽虐杀不辜，涛累疏请诛之，以为不杀必为国患，〔见二百八十三卷晋高祖天福元年。〕汉隐帝之世，涛亦上疏请解先帝兵权。〔见二百八十八卷汉隐帝干佑元年。〕夫国家安危未形而能见之，此真宰相器也，臣是以荐之。」上曰：「卿言甚善且至公，然如涛者，终不可置之中书。」涛喜诙谐，不修边幅，与弟澣俱以文学著名，虽甚友爱，而多谑浪，无长幼体，上以是薄之。〔喜，许记翻。谑，迄却翻。浪，力葬翻，韩氏诗传云，起也。〕

     上以翰林学士单父王着，幕府旧僚，屡欲相之，〔单父县，带单州。单，音善。父，音甫。〕以其嗜酒无检而罢。

     癸巳，大渐，召范质等入受顾命。上曰：「王着藩邸故人，朕若不起，当相之。」质等出，相谓曰：「着终日游醉乡，岂堪为相！慎勿泄此言。」是日，上殂。〔年三十九。〕

     上在藩，多务韬晦，及即位，破高平之寇，〔见二百九十一卷元年。〕人始服其英武。其御军，号令严明，人莫敢犯，攻城对敌，矢石落其左右，人皆失色而上略不动容；应机决策，出人意表。又勤于为治，百司簿籍，过目无所忘，〔治，直吏翻。忘，巫放翻。〕发奸擿伏，聪察如神。闲暇则召儒者读前史，商榷大义。性不好丝竹珍玩之物，〔擿，他狄翻。榷，古岳翻。好，呼到翻。〕常言太祖养成王峻、王殷之恶，致君臣之分不终，〔贬王峻，诛王殷，见二百九十一卷太祖广顺三年。分，扶问翻。〕故群臣有过则面质责之，服则赦之，有功则厚赏之。文武参用，各尽其能，人无不畏其明而怀其惠，故能破敌广地，所向无前。然用法太严，群臣职事小有不举，往往置之极刑，虽素有才干声名，无所开宥，寻亦悔之，末年寖宽。登遐之日，远迩哀慕焉。

     甲午，宣遗诏，命梁王宗训即皇帝位，生七年矣。〔帝，世宗第四子也。当此之时，主少国疑，宿卫将士多归心于太祖皇帝，明年正月，遂因出师翼戴，而天下为宋，改元建隆。〕

     秋，七月，壬戍，以侍卫亲军都指挥使李重进领淮南节度使，副都指挥使韩通领天平节度使，太祖皇帝领归德节度使。以山南东道节度使、同平章事向拱为西京留守；庚申，加拱兼侍中。拱，即向训也，避恭帝名改焉。〔帝后禅于宋，奉为郑王，后崩，谥曰恭帝。〕

     丙寅，大赦。

     唐主以金陵去周境纔隔一水，〔时周境南至于江，金陵北至江二十二里耳。〕洪州险固居上游，〔洪州据南江之要会，其地居金陵上游。〕集群臣议徙都之。群臣多不欲徙，惟枢密副使、给事中唐镐劝之，乃命经营豫章为都城之制。

     唐自淮上用兵及割江北，〔显德二年冬十二月，周师渡淮。五年春三月，唐割江北。〕臣事于周，岁时贡献，府藏空竭，钱益少，物价腾贵。〔藏，徂浪翻。少，诗沼翻。腾，踊也。〕礼部侍郎锺谟请铸大钱，一当五十，中书舍人韩熙载请铸铁钱；唐主始皆不从，谟陈请不已，乃从之。是月，始铸当十大钱，文曰「永通泉货」，又铸当二钱，文曰「唐国通宝」，与开元钱并行。〔开元钱，唐武德初所铸。〕

     八月，戊子，蜀主以李昊领武信节度使，右补阙李起上言：「故事，宰相无领方镇者。」蜀主曰：「昊家多赜费，〔赜，而陇翻。〕以厚禄优之耳。」起，邛州人，性婞直，李昊尝语之曰：〔邛，渠容翻。婞，户顶翻。语，牛倨翻。〕「以子之才，苟能慎默，当为翰林学士。」起曰：「俟无舌，乃不言耳！」

     庚寅，立皇弟宗让为曹王，更名熙让；熙谨为纪王，熙诲为蕲王。〔更「宗」为「熙」，避帝名也。欧史曰：本朝干德二年，十月，熙谨卒。熙让、熙诲不知所终，盖讳之也。更，工衡翻。〕

     九月，丙午，唐太子弘冀卒，有司引浙西之功，〔谓遣柴克宏败吴越兵于常州也。〕谥曰武宣。句容尉全椒张洎上言：〔句容县属升州。九域志：在州东九十里。全椒，汉县名，梁置北谯郡，寻改曰临滁郡，隋改曰滁水县，大业初，复曰全椒，唐属滁州。九域志：在州南五十里。句，如字。洎，其冀翻。〕「太子之德，主于孝敬，今谥以武功，非所以防征而慎德也。」乃更谥曰文献；擢洎为上元尉。〔唐都金陵，以上元为赤县，句容为畿县。自畿县尉升赤县尉为擢。〕

     唐礼部侍郎、知尚书省事锺谟数奉使入周，〔数，所角翻；下数于同。〕传世宗命于唐主，世宗及唐主皆厚待之，恃此骄横于其国，〔横，下孟翻。〕三省之事皆预焉。

     文献太子总朝政，〔朝，直遥翻。〕谟求兼东宫官不得，乃荐其所善阎式为司议郎，掌百司关启。李德明之死也，〔见上卷三年。〕唐镐预其谋，谟闻镐受赇，尝面诘之，镐甚惧。谟与天威都虞候张峦善，数于私第屏人语至夜分，〔诘，其吉翻。屏，必郢翻，又卑正翻。〕镐谮诸唐主曰：「谟与峦气类不同，而过相亲狎，谟屡使上国，峦北人，恐其有异谋。」又言：「永通大钱民多盗铸，犯法者众。」及文献太子卒，唐主欲立其母弟郑王从嘉，谟尝与纪公从善同奉使于周，相厚善，言于唐主曰：「从嘉德轻志儒，又酷信释氏，非人主才。从善果敢凝重，宜为嗣。」唐主由是怒。〔居人父子之间，而欲废长立少，宜锺谟之死也。〕寻徙从嘉为吴王、尚书令、知政事，居东宫。冬，十月，谟请令张峦以所部兵巡徼都城。〔正与唐镐所谮合，遂速罪。徼，吉吊翻。〕唐主乃下诏暴谟侵官之罪，贬国子司业，流饶州，贬张峦为宣州副使，未几，皆杀之。〔几，居岂翻。〕废永通钱。

     十一月，壬寅朔，葬睿武孝文皇帝于庆陵，〔陵在郑州管城县。〕庙号世宗。

     南汉主以中书舍人锺允章，藩府旧僚，擢为尚书右丞、参政事，甚委任之。允章请诛乱法者数人以正纲纪，南汉主不能从，宦官闻而恶之。〔恶，乌路翻。〕南汉主将祀圜丘，前三日，允章帅礼官登坛，四顾指挥设神位，〔帅，读曰率。〕内侍监许彦真望之曰：「此谋反也！」即带剑登坛，允章叱之。彦真驰入宫，告允章欲于郊祀日作乱。南汉主曰：「朕待允章厚，岂有此邪！」玉清宫使龚澄枢、内侍监李托等共证之，以彦真言为然，乃收允章，系含章楼下，命宦者与礼部尚书薛用丕杂治之。〔治，直之翻。〕用丕素与允章善，告以必不免，允章执用丕手泣曰：「老夫今日犹几上肉耳，分为仇人所烹。〔分，扶问翻。〕但恨邕、昌幼，不知吾冤，及其长也，公为我语之。」〔锺允章被纔，抱不测之罪，正恐累及妻子，乃为是言，是自祸之也。长，知两翻。为，于伪翻。语，牛倨翻。〕彦真闻之，骂曰：「反贼欲使其子报仇邪！」复白南汉主曰：〔复，扶又翻。〕「允章与二子共登坛，潜有所祷。」俱斩之。自是宦官益横。〔横，户孟翻。〕李托，封州人也。

     辛亥，南汉主祀圜丘，大赦。未几，以龚澄枢为左龙虎观军容使、内太师，军国之事皆取决焉。凡群臣有才能及进士状头〔进士第一人，谓之状头。〕或僧道可与谈者，皆先下蚕室，〔下，户嫁翻。〕然后得进，亦有自宫以求进者，亦有免死而宫者，由是宦者近二万人。〔近，其靳翻。〕贵显用事之人，大抵皆宦者也，谓士人为门外人，不得预事，卒以此亡国。〔至宋开宝四年而南汉亡。卒，子恤翻。〕

     唐更命洪州曰南昌府，建南都，〔更，工衡翻。〕以武清节度使何敬洙为南都留守，〔武清军衡州，属湖南，何敬洙遥领耳。〕以兵部尚书陈继善为南昌尹。〔将徙都豫章也。〕

     周人之攻秦、凤也，蜀中忷惧；〔忷，许拱翻。〕都官郎中徐及甫自负才略，仕不得志，阴结党与，谋奉前蜀高祖之孙少府少监王令仪为主以作乱，〔前蜀主王建，庙号高祖。〕会周兵退而止。至是，其党有告者，收捕之，及甫自杀。十二月，甲午，赐令仪死。

     端明殿学士、兵部侍郎窦仪使于唐，天雨雪，唐主欲受诏于庑下。〔雨，王遇翻。庑，文甫翻。〕仪曰：「使者奉诏而来，不敢失旧礼。若雪沾服，请俟他日。」唐主乃拜诏于庭。

     契丹主遣其舅使于唐，泰州团练使荆罕儒募客使杀之。唐人夜宴契丹使者于清风驿，酒酣，起更衣，〔荆，姓也，燕有刺客荆轲。楚国本曰荆，此楚之前受氏。更，工衡翻。〕久不返，视之，失其首矣。自是契丹与唐绝。罕儒，冀州人也。

     臣光言：先奉敕编集历代君臣事迹，又奉圣旨赐名资治通鉴，今已了毕者。

     伏念臣性识愚鲁，学术荒疏，凡百事为，皆出人下，独于前史，粗尝尽心，自幼至老，嗜之不厌。每患迁、固以来，文字繁多，自布衣之士，读之不徧，况于人主，日有万机，何暇周览！臣常不自揆，欲删削赜长，举掫机要，专取关国家盛衰，系生民休戚，善可为法，恶可为戒者，为编年一书，使先后有伦，精粗不杂，私家力薄，无由可成。

     伏遇英宗皇帝，资睿智之性，敷文明之治，思历览古事，用恢张大猷，爰诏下臣，俾之编集。臣夙昔所愿，一朝获伸，踊跃奉承，惟惧不称。先帝仍命自选辟官属，于崇文院置局，许借龙图、天章阁、三馆、秘阁书籍，赐以御府笔墨缯帛及御前钱以供果饵，以内臣为承受，眷遇之荣，近臣莫及。不幸书未进御，先帝违弃群臣。陛下绍膺大统，钦承先志，宠以冠序，锡之嘉名，每开经筳，常令进读。臣虽顽愚，荷两朝知待如此其厚，陨身丧元，未足报塞，苟智力所及，岂敢有遗！会差知永兴军，以衰疾不任治剧，乞就赜官。陛下俯从所欲，曲赐容养，差判西京留司御史台及提举西京嵩山崇福宫，前后六任，仍听以书局自随，给之禄秩，不责职业。臣既无他事，得以研精极虑，穷竭所有，日力不足，继之以夜。阅旧史，旁采小说，简牍盈积，浩如烟海，抉擿幽隐，校计豪厘。上起战国，下终五代，凡一千三百六十二年，修成二百九十四卷；又略举事目，年经国纬，以备检寻，为目录三十卷；又参考群书，评其同异，俾归一涂，为考异三十卷：合三百五十四卷。自治平开局，迨今始成，岁月淹久，其间抵牾，不敢自保，罪负之重，固无所逃。臣光诚惶诚惧，顿首顿首。

     重念臣违离阙庭，十有五年，虽身处于外，区区之心，朝夕寤寐，何尝不在陛下之左右！顾以驽蹇，无施而可，是以专事铅椠，用酬大恩，庶竭涓尘，少裨海岳。臣今骸骨鍮瘁，目视昏近，齿牙无几，神识衰耗，目前所为，旋踵遗忘。臣之精力，尽于此书。伏望陛下宽其妄作之诛，察其愿忠之意，以清闲之宴，时赐省览，监前世之兴衰，考当今之得失，嘉善矜恶，取是舍非，足以懋稽古之盛德，跻无前之至治，俾四海群生，咸蒙其福，则臣虽委骨九泉，志愿永毕矣。

     谨奉表陈进以闻。臣光诚惶诚惧，顿首顿首，谨言。

     

