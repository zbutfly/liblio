卷第二百一十一【唐纪二十七】起阏逢摄提格（甲寅），尽强圉大荒落（丁已），凡四年。

     玄宗至道大圣大明孝皇帝上之中

     开元二年〔（甲寅、七一四）〕

     春，正月，壬申，制：选京官有才识者除都督、刺史，都督、刺史有政迹者除京官，〔京官即在朝官也。〕

     己卯，以卢怀慎检黄门监。〔去年改门下省为黄门，侍中为监。检校黄门监，检校侍中也。〕

     旧制，雅俗之乐，皆隶太常。上精晓音律，以太常礼乐之司，不应典倡优杂伎；〔倡，音昌。伎，渠倚翻；下同。〕乃更置左右教坊以教俗乐，命右骁卫将军范及为之使。〔更，工衡翻。使，疏吏翻。〕又选乐工数百人，自教法曲于梨园，谓之「皇帝梨园弟子」。〔梨园在禁菟中，注已见前。〕又教官中使习之。又选伎女，置宜春院，〔宜春院当在西内宜春门内，近射殿。给射殿。〕给赐其家。礼部侍郎张廷珪、酸枣尉袁楚客皆上疏，以为「上春秋鼎，宜崇经术，迩端士，尚朴素；深以悦郑声、好游猎为戒。」〔上，时掌翻。疏，所去翻。好，呼到翻。〕上虽不能用，咸〔【章：十二行本「咸上有「欲开言路」四字；乙未十行本同；孔本同；退斋校同。】〕嘉赏之。

     中宗以来，贵戚争营佛寺，奏度人为僧，兼以伪妄；富户强丁多削发以避傜役，所在充满。姚崇上言：「佛图澄不能存赵，〔石虎敬重佛图澄，澄死而赵亡。〕鸠摩罗什不能存秦，〔姚兴师鸠摩罗什，兴死而秦亡。〕齐襄、梁武，未免祸殃。但使苍生安乐，即是福身；何用妄度奸人，使坏正法！」〔乐，音洛。坏，音怪。〕上从之。丙寅，命有司沙汰天下僧尼，〔尼，女夷翻。〕以伪妄还俗者万二千余人。

     初，营州都督治柳城以镇抚奚、契丹，则天之世，都督赵文翙失政，奚、契丹攻陷之，〔见二百五卷武后万岁通天元年。契，欺讫翻，又音吃。翙，呼会翻。〕是后寄治幽州东渔阳城。〔据旧书，渔阳城在幽州东二百里。〕或言：「靺鞨、奚、霫大欲降唐，正以唐不建营州．无所依投，为默啜所侵扰，故且附之；〔靺鞨，音末曷。霫，而立翻。降，户江翻。啜，陟劣翻。〕若唐复建营州，则相帅归化矣。」〔复，扶又翻。帅，读曰率。〕并州长史、和戎．大武等军州节度大使薛纳信之，〔大武军在代州北，后改曰大同军。使，疏吏翻。〕奏请击契丹，复置营州；上亦以冷陉之役，欲讨契丹。〔冷陉败见上卷先天元年。〕群臣姚崇等多谏。甲申，以讷同紫微黄门三品，将兵击契丹，〔将，即亮翻。〕群臣乃不敢言。

     薛王业之舅王仙童，侵暴百姓，御史弹奏；业为之请，〔弹，徒丹翻。为，于伪翻。〕敕紫微、黄门覆按。姚崇、卢怀慎等奏：「仙童罪状明白，御史所言无所枉，不可纵舍。」上从之。由是贵戚束手。

     二月，庚寅朔，太史奏太阳志亏不亏。姚崇表贺，请书之史册；从之。

     乙未，突厥可汗默啜遣其子同件特勒及妹夫火拔颉利发、〔厥，九勿翻。可从刊入声。汗，音寒。颉，户结翻。考异曰：旧郭虔瓘传云「默啜伲」，今从旧突厥传及唐历。旧虔瓘传作「移江可汗」，突厥传作「移涅可汗」，今从唐纪。〕石阿失毕将兵围北庭都护府，都护郭虔瓘击破之。〔阿，乌葛翻。将，即亮翻。败，补迈翻。〕同俄单骑逼城下，虔瓘伏壮士于道侧，突起斩之。〔骑，奇寄翻。〕突厥请悉军中资粮以赎同俄，闻其已死，恸哭而去。

     丁未，敕：「自今所在毋得创建佛寺；旧寺颓坏应葺者，诣有司陈牒检视，然后听之。」

     闰月，以鸿胪少卿、朔方军副大总管王晙兼安北大都护、朔方道行军大总管，令丰安定远、三受降城及旁侧诸军皆受晙节度。〔灵州界有丰安、定远等军，在黄河外。武德四年，分丰州回乐县置丰安县，贞观十三年，省入回乐。杜佑曰：丰安军在灵武西黄河外百八十余里；定远军在灵武东北二百里黄河外。胪陆如翻。晙，子峻翻。降，户江翻。徒大都护府于中受降城，〔杜佑曰：安北府东至榆木三百五十里，南至朔方八百里，西至九原三百五十里，北至回纥界七百里。〕置兵屯田。

     丁卯，复置十道按察使，〔罢十道按察使，见上卷上年。复，扶又翻。使，疏吏翻。〕以益州长史陆象先等为之。〔长，知两翻。〕

     上思徐有功用法平直，乙亥，以其子大理司宜惀为恭陆令。〔惀，力迍翻，又力尹翻。恭陵，孝敬皇帝陵。〕窦孝谌之子光禄卿豳公希瑊等请以己官爵让惀以报其德，〔窦孝谌事见二百五卷武后长寿二年。谌，氏壬翻。瑊，古咸翻。〕由是惀累迁申王府司马。〔唐制：大理司直从六品上，亲王府司马从四品下。〕

     丙子，申王成义请以其府录事阎楚珪为其府参军，〔唐亲王府录事从九品上，流外官也；参军，正七品上。〕上许之。姚崇、卢怀慎上言，「先尝得旨云王公、驸马有所奏请，非墨敕皆勿行。〔引近旨以寝格其请。〕臣窃以量材授官，当归有官；〔量，音良。〕若缘亲故之恩，得以官爵为惠，踵习近事，〔近事，谓中宗朝滥官之弊。〕实紊纪网。」〔紊，音问。〕事遂寝。由是请谒不行。

     突厥石阿失毕既失同俄，不敢归；癸未，与其妻来奔，以为右卫大将军，封燕北郡王。〔燕，因肩翻。〕命其妻曰金山公主。

     或告太子少保刘幽求、太子詹事锺绍京有怨望语，下紫微省按问，幽求等不服。姚崇、卢怀慎、薛讷言于上曰：「幽求等皆功臣，乍就闲职，微有沮丧，〔下，遐嫁翻。沮，在吕翻。丧，息浪翻。〕人情或然。功业既大，荣宠亦深，一朝下狱，恐惊远听。」戊子，贬幽求为睦州刺史，绍京为果州刺史。〔果州，汉安汉县地。宋于安汉故城置南宕渠郡，隋废郡，改安汉县曰南充县，属隆州；武德四年，置果州。旧志：睦州，京师东南三千六百五十九里，果州至京师二千五百五十八里。考异曰：幽求传曰：「姚崇素嫉忌之，及奏言幽求郁怏于散职，兼有怨言，贬授睦州刺史。」绍京传曰：「姚崇素恶绍京之为人，因奏绍京发言怨望，左迁绵州刺史。」今从实录。〕紫微侍郎王琚行边军未还，〔去年遣王琚按行北边诸军。行，下孟翻。还，从宣翻，又如字。〕亦坐幽求党贬泽州刺史。〔泽州，京师东北一千三十里。〕

     敕：「涪州刺史周利贞等十三人，皆天后时酷吏，〔周利贞、裴谈、张栖正、张思敬、王承本、刘晖、杨允、康暐、封珣行、张知默、卫遂忠、公孙琰、锺思廉等凡十三人。涪，音浮。〕比周兴等情状差轻，宜放归草泽，终身勿齿。」

     西突厥十姓莤长都担叛。三月，己亥，碛西节度使阿史那献克碎叶等镇，擒斩都担，降其部落二万余帐。〔厥，九勿翻。莤，慈由翻。长，知两翻。担，都甘翻。碛，七迹翻。降，户江翻。考异曰：实录此月云，「献摛贼帅都担，六月，枭都担首。」盖此月奏摛之，六月传首方至耳。实录此月又云，「以西域二万余帐内附」，六月云「擒其部落五万余帐」，新传云「三万帐」。盖兵家好虚声，今从其少者。

     御史中丞姜晦以宗楚客等改中宗遗诏，〔事见二百九卷睿宗景云元年。〕表州刺史韦安石、太子宾客韦嗣立、刑部尚书赵彦昭、特进致仕李峤，于时同为宰相，不能匡正，令监察御史郭震弹之；〔监，古衔翻。弹徒丹翻〕。且言彦昭拜巫赵氏为姑，蒙妇人服，与妻乘车诣其家。甲辰，贬安石为沔州别驾，嗣立为岳州别驾，彦昭为袁州别驾，〔旧志：岳州，京师东南二千二百二十七里；袁州，京师东南三千五百八十里。沔，弥莌翻。考异曰：彦昭传曰：「姚崇素恶彦昭之为人。」今从实录。峤为滁州别驾。〔滁州．汉全椒县地，江左为南、北二谯州及新昌郡，隋改南谯州曰滁州。旧志：滁州，京师东南二千五百六十四里。滁，音除。〕安石至沔州，晦又奏安石尝检校定陵，〔定陵，中宗陵。〕盗隐官物，下州征赃。〔下，遐嫁翻。〕安石叹曰：「此祇应须我死耳。愤恚而迕。〔尽，于避翻。迕，子恤翻。〕晦，皎之弟也。

     毁天枢，〔造天区见二百五卷武后延载元年。〕发匠镕其铁钱，〔【章：十二行本作「铜铁；乙十一行本同；孔本同；张校同。】〕历月不尽。先是，韦后亦于天街作石台，高数丈，以颂功德，〔天街即京城朱雀街。先，悉荐翻。高，古号号。〕至是并毁之。

     夏，四月，辛巳，突厥可汗默啜复遣使求婚，〔复，扶又翻。使，疏吏翻。〕自称「干和永清太驸马、天上得果报天男、突厥圣天骨咄禄可汗。」〔天男，犹云天子也。咄，当没翻。〕

     五月，已丑，以岁饥，悉罢员、试、检校官，〔员外官，一也；试官，二也；检校官，三也。罢之，以其冗滥，糜俸廪也。〕自今非有战功及别敕，毋得注拟。〔注三项官，今后非有战功及别敕特行录用，吏、兵部毋得注拟。〕

     己酉，吐蕃相坌达延〔吐，从暾入声。相，息亮翻。坌，蒲顿翻。〕遗宰相书，〔遗，于季翻。〕请先遣解琬至河源正二国封疆，然后结盟。琬尝为朔方大总管，故吐蕃请之。前此琬以金紫光禄大夫致仕，复召拜左散骑常侍而遣之。〔复，扶又翻，又如字。〕又命宰相复坌达延书，招怀之，琬上言，吐蕃必阴怀叛计，请预屯兵十万于秦、渭等州以备之。〔史言解琬所言，其识远过崔汉衡。上，时掌翻。〕

     黄门监魏知古，本起子吏，因姚崇引荐，以至同为相。崇意轻之，请知古摄吏部尚书、知东都选事，遣吏部尚书宋璟于门下过官；〔唐制：凡文武职事官六品以下，吏、兵部进拟必过门下省，量其阶资；校其才用，以审定之；若拟职不当，随其优屈退而量焉，谓之过官。选，须绢翻。〕知古衔之。

     崇二子分司东都，恃其父有德于知古，颇招权请托；知古归，悉以闻。他日，上从容问崇：〔从，千容翻。〕「卿子才性何如﹖含何官也﹖」崇揣知上意，〔揣，初委翻。〕对曰：「臣有三子，两在东都，为人多欲而不谨；是必以事干魏知古，臣未及问之耳。」上始以崇必为其子，〔为，于伪翻。〕及闻崇奏，喜问：「卿安从知之﹖」对曰：「知古微时，臣卵而翼之。〔左传：楚子西谓白公胜曰：「胜如卵，余翼而长之。」〕臣子愚，以为知古必德臣，容其为非，故敢干之耳。」上于是以崇为无私，而薄知古负崇，欲斥之。崇固请曰：「臣子无状，挠陛下法，〔挠，奴巧翻，又奴教翻。〕陛下赦其，已幸矣；苟因臣逐知古，天下必以陛下为私于臣，累圣政矣。」〔累，力瑞翻。〕上久乃许之。辛亥，知古罢为工部尚书。〔考异曰：旧知古传：「二年还京，上屡有顾问，恩意甚厚，寻改紫微令。姚崇深忌惮之，阴加谗毁，乃除工部尚书，罢知政事。」新传亦云「由黄门监改紫微令」。令据实录，知古自黄门监罢政事；其所以罢，从柳氏旧闻。

     宋王成器，申王成义，于上兄也；岐王范，薛王业，上之弟也；豳王守礼，上之从兄也。〔从，才用翻。〕上素友爱，近世帝王莫能及；初即位，为长枕大被，与兄弟同寝。诸王每旦朝于侧门，〔朝，直遥翻；下同。〕退则相从宴饮，鬬鸡，击球，或猎于近郊，近赏别墅，中使存问相望于道。〔墅，承与翻。使，疏吏翻；下同。〕上听朝罢，多从诸王游，在禁中，拜跪如家人礼，令食起居，相与同之。于殿中设五幄，与诸王更处其中。〔【章：十二行本「中」下有「谓之五王帐」五字；乙十一行本同；孔本同。】〕〔更，工衡翻；下更奏同。处昌吕翻。〕或讲论赋，间以饮酒、博弈、游猎，〔间，古苋翻；下谗间同。〕或自执丝竹；成善笛，范善琵琶，与上更奏庂。诸王或有疾，上为之终日不食，终夜不寝。业尝疾，上方临朝，须臾之间，使者十返。一亲业煮药，〔为，于伪翻。〕回飙吹火，误爇上须，左右惊救之。一曰：但仗王饮此药而愈，须何足惜﹖」〔爇，如悦翻。须，与须同。〕成器尤恭慎，未尝议及时政，与人交结；上愈信重之，故间之言无自而之。然专以〔【章：十二行本「以」下有「衣食」二字；乙十一行本同。】〕声色畜养娱乐之，〔畜，吁玉翻。乐，音洛。〕不任以职事。群臣以成器等地逼，请循故事出刺外州。金月，丁巳，以宋王成器兼岐州刺史，〔旧志，岐州，京师西三百一十五里。〕申王成义兼豳州刺史，〔考异曰：实录、旧传作「幽州」，今从唐历、旧纪。〕豳王守礼兼虢州刺史，〔虢州西至京师四百三十里。〕令到官但领大纲，自余州务，皆委上佐主之。〔上佐，长史、司马也。〕是后诸王为都护、都督、刺史者并准此。

     丙寅，吐蕃使其宰相尚钦藏来献盟书。〔尚，吐蕃之贵姓也。〕

     上以风俗奢靡，秋七月，乙未，制：「乘舆服御、金银器玩，宜合有司销毁，以供军国之用；其珠玉、锦绣，焚于殿前；〔乘，绳证翻。〕后妃以下，皆毋得服珠玉锦绣。」戊戍，敕：「百官所服带及酒器、马衔、镫，〔镫，都邓翻，鞍镫也。〕三品以上，听饰以玉，四品以金，五品以银，自余皆禁之；妇人服饰从其夫、子。〔夫、子者，夫若子也。〕其旧成锦绣，听染为皂。自今天兀下更毋得采珠玉，织锦绣等物，违者杖一百，工人减一等。」〔唐法：杖一百，决臀杖二十；减一等则杖八十。〕罢两京织锦坊。

     臣光曰：明皇之始欲为治，〔始，宜吏翻。〕能自刻厉节俭如此，晚节犹以奢败；甚哉奢靡之易以溺人也！诗云：「靡不有初，鲜克有终。」〔诗荡之辞。易，以鼓翻。鲜，息浅翻。〕可不慎哉！

     薛讷与左监门卫将军杜宾客、定州刺史崔宣道等将兵六万〔监，古衔翻。将，即亮翻。考异曰：旧传云「兵二万，佥载云「八万人皆没」。今从唐纪。〕出檀州击契丹。宾客以为「士迕盛夏负戈甲，赍资粮，深入寇境，难以成功。」讷曰：「盛夏草肥，羔犊孳息，〔小羊曰羔，小牛曰犊。孳，津之翻，生也。〕因粮于敌，正得天时，一举灭虏，不可失也。」行至滦水峡中，〔蓟州雄武军东北行百二十里至盐城守捉，又东北渡滦河。滦，落官翻。〕契丹伏兵遮其前后，从山上击之，唐兵大败，死者什八九。讷与数十骑突围，得免，虏中嗤之，谓之「薛婆」。〔俗谓妇人之老曰婆。言薛讷老曰婆。言薛讷老怯如老妇人也。〕薛〔【章：十二行本「薛」作「崔」；乙十一行本同；张校同。】〕宣道将后军，闻讷败，亦走。讷归罪于宣道及胡将李思敬等八人，〔将，即亮翻。〕制悉斩之于幽州。庚子，敕免讷死，削除其官爵；独赦杜宾客之罪。

     壬寅，以北庭都护郭虔瓘为凉州刺史、河西诸军州节度使。〔使，疏吏翻。〕

     果州刺史锺绍京心怨望，数上疏妄陈休咎；〔数，所角翻。〕乙巳，贬溱州刺史。〔溱，侧诜翻。〕

     丁未，房州刺史襄王重茂薨，辍朝三日，追谥曰殇皇帝。〔以韦氏所立，故仍谥曰皇帝。重，直龙翻。朝，直遥翻。

     戊申，禁百官家毋得与僧、尼、道士往还。壬子，禁人间铸佛、写经。

     宋王成器等请献兴庆坊宅为离宫；甲寅，制许之，始作兴庆宫，〔兴庆宫，后谓之南内，在皇城东南，距京城之东，直东内之南。自东内达南内，有夹城复道，经通化门达南内，人主往来两宫，外人莫知之。〕仍各赐成器等宅，环于宫侧。〔宁王、岐王宅在安兴坊，薛王宅在胜业坊，二坊相连，皆在兴庆宫西。宁王即宋王也。环，音宦。〕又于宫西南置楼，题其西曰「花萼相辉之楼」，南曰「勤政务本之楼」。上或登楼，闻王奏乐则召升楼同宴，或幸其所居尽欢，赏赉优渥。

     乙卯，以岐王范兼绛州刺史，薛王业兼同州刺史。〔考异曰：实录云「八月，乙卯」。据长历，八月丙辰朔。实录自此以下脱少；今取唐历、旧本纪补之。仍敕宋王以下每季二人入朝，〔朝，直遥翻。〕周而复始。

     民间讹言，上采择女子以充掖庭，〔掖，音亦。〕上闻之，八月，乙丑，令有司具车牛于崇明门，〔唐六典：大明宫紫宸殿，内朝正殿也。殿之南面紫宸门，紫宸门之左曰崇明门，右曰光顺门。〕自选后宫无用者载还其家；敕曰：「燕寝之内，尚令罢遣；闾阎之间，足可知悉。」

     乙亥，吐蕃将坌达延、乞力徐帅众十万寇临洮、军兰州，至于渭源，〔果如解琬之言。岷州溢乐县，古临洮县，义宁二年更名渭源，汉陇西之首阳县也。后魏分陇西置渭源郡，又改首阳为渭源县。唐以县属渭州。将，即亮翻。坌，蒲顿翻。帅，读曰率；下同。洮，土刀翻。〕掠取牧马；命薛讷白衣摄左羽林将军，为陇右防御使，〔薛讷以滦河之败削除官爵，故命以白衣摄宫出陇石。使，疏吏翻；下同。〕以右骁卫将军常乐郭知运为副使，〔常乐，汉广至县地，曹簖分广至置宜禾县，李暠于此置凉兴郡，隋置常乐镇，武德五年改镇为县，属瓜州。骁，坚尧翻。乐，意洛。〕与太仆少卿王晙帅兵击之。辛巳，大募勇士，诣河、陇就讷教习。

     初，鄯州都督杨矩以九曲之地与吐蕃，〔事见上卷睿宗景云元年。鄯，时战翻，又音善。〕其地肥饶，吐蕃就之畜牧，〔畜，吁玉翻。〕因以入寇。矩悔惧自杀。

     乙酉，太子宾客薛谦光献武后所制豫鼎铭，〔武后铸九州岛鼎，自制铭。〕其末云：上玄降鉴，方建隆基。」〔通典载豫州鼎铭曰：「牺、农首出，轩、昊应期，唐、虞继踵，汤，武乘时。天下光宅，域内雍熙。上玄降鉴，方建隆基。」〕以为上受命之符。姚崇表贺，且请宣示史官，颁告中外。

     臣光曰：日食不验，太史之过也；而君臣相贺，是诬天也。采偶然之文以为符命，小臣之谄也；而宰相因而实之，是侮其君也。上诬于天，下侮其君，以明皇之明，姚崇之贤，犹不免于是，岂不惜哉！

     九月，戊申，上幸骊山温汤。

     敕以岁稔伤农，令诸州修常平仓法；〔太宗时置义仓及常平仓，以备凶荒。高宗以后，稍假以他费，至神龙中略尽，至是复置之。〕江、岭、淮、浙、剑南地下湿，不堪贮积，不在此例。〔贮，丁吕翻。〕

     突厥可汗默啜衰老，氏虐愈甚；壬子，葛逻禄等部落诣凉州降。〔逻，郎佐翻。降，户江翻〕

     冬，十月，吐蕃复寇渭源。〔复，扶又翻〕丙辰，上下诏欲亲征，发兵十余万人，马四万匹。

     戊午，上还宫。

     甲子，薛讷与吐蕃战于武街，〔水经注：武街城在汉狄道县东白石山西北。唐为武街驿，与大来谷皆属临洮渭源县界。刘昫曰：武街驿在渭州西界〕大破之。时太仆少卿陇右群牧使王晙帅所部二千人与讷会击吐蕃。坌达延将吐蕃兵十万屯大来谷，晙选勇士七百，衣胡服，夜袭之，〔晙，子峻翻。帅，读曰率。坌，蒲顿翻。将，即亮翻。亢，于既翻。〕多置鼓角于其后五里，前军遇敌大呼，后人鸣鼓角以应之。虏以为大军至，惊惧，自相杀伤，可者万计。讷时在武街，去大来谷二十里，虏军塞其中间；〔呼，火故翻。塞，悉则翻。〕晙复夜出袭之，虏大溃，始得与讷军合。追奔至洮水，复战于长城堡，〔秦筑长城，起临洮，因以名堡。复，扶又翻。〕又败之，〔败，补迈翻。〕前后杀获数万人。丰安军使王海宾战死。〔【章：十二行本「死」下有「乙丑，敕罢亲征」六字；乙十一行本同；孔本同；张校同；退斋校同。】〕〔使，疏吏翻。〕

     戊辰，姚崇、卢怀慎等奏：「顷者吐蕃以河为境，神龙中尚公主，遂踰河筑城，置独山、九曲两军，〔即杨矩所与九曲之地也。〕去积石三百里，又于河上造桥。今吐蕃既叛，宜毁桥拔城。」从之。

     以王海宾之子忠嗣为朝散大夫、尚辇奉御，〔朝，直遥翻。散，悉亶翻。〕养之宫中。

     突厥十姓胡禄屋等诸部诣北庭请降，〔此西突厥也。降，户江翻；下同。〕命都护郭虔瓘抚存之。

     乙酉，命左骁卫郎将尉迟緕使于吐蕃，宣慰金城公主。吐蕃遣其大臣宗俄因矛严：「矛」改「子」。】〕至洮水请和，用敌国礼；〔骁，坚尧翻。将，即亮翻。尉，纡勿翻。使，疏吏翻。洮，土刀翻。〕上不许。自是连岁犯边。〔考异曰：唐历：「四年七月丁丑，吐蕃以去年之败，遣其大臣宋俄因矛款塞请和，自恃兵强，求敌国之礼；天子忿之。」按自此至四年，非去年也。既云以败请和，又何得云自恃兵强；既云天子忿之，又当年八月已许其和！今从旧传。〕

     十一月，辛卯，葬殇皇帝。

     丙申，遣左散骑常侍解琬诣北庭宣慰突厥降者，随便宜区处。〔处，昌吕翻。〕

     十二月，壬戍，沙陀金山入朝。

     甲子，置陇右节度大使，须嗣鄯、奉、河、渭、兰、临、武、洮、岷、郭、迭、宕十二州，〔「须」当作「领」。「嗣」字衍。「奉」当作「秦」，「郭」当作「廓」。临州本汉陇西之狄地道，晋置武始邵，隋废邵复为狄道县，属兰州，天宝三载始分置临州，新、旧志皆云然。据此，则已置临州久矣。武州，古白马之地，汉武帝开置武都邵，西魏改曰石门县，置武州。宕州，后魏宕昌羌之地，后周置宕昌邵，天和元年置宕州。鄯，时战翻，又音善。宕，徒浪翻。〕以陇右防御副使郭知运为之。

     乙丑，立皇子嗣真为鄫王，〔考异曰：实录于此作「鄫王」，于后作「郯王」。今从旧传。余详考新、旧二史，嗣真是年与嗣初、嗣玄同封，然嗣真实帝之第四子，非长子也。长子乃嗣直也，次子则嗣谦也。先天元年，封嗣直郯王，嗣谦郢王。〕嗣初为鄂王，嗣主为鄄王。「嗣主」当作「嗣玄」。〔【章：乙十一行本正作「嗣畜」。】〕辛巳，立郢王嗣谦为皇太子。嗣真，上之长子，母曰刘华妃。〔刘华妃，郯王嗣直之母。若鄫王嗣真之母则钱妃也。亦误。〕嗣谦，次子也，母曰赵丽妃；〔帝置惠妃、丽妃、华妃，以代三夫人。〕丽妃以倡进，有宠于上，故立之。〔以母宠而立其子，母宠衰则子爱弛矣。为后废太子张本。倡，音昌。

     是岁，置幽州节度、经略、镇守大使，领幽、易、平、檀、妫、燕六州。〔妫，居为翻。燕，因肩翻。〕

     突骑施可汗守忠之弟遮弩恨所分部落少于其兄，遂叛入突厥，请为乡导，以伐守忠。〔骑，奇寄翻。少，诗沼翻。乡，读曰向。〕默啜遗兵二万击守忠，虏之而还。〔还，从宣翻，又如字。考异曰：旧传以为景龙三年事。按实录，娑葛既为十四姓可汗，自后无娑葛名，但屡云突骑施守忠入朝，或者守忠即娑葛赐名邪﹖景云以后，守忠犹在。又，开元一年六月，阿史那献奏有龙见于北庭，为镇将妻冯言之，曰突骑施娑葛三年后破散，默啜八年后自灭。然则娑葛于时尚在也；竟不知死于何年，故附此。〕谓遮弩曰：「汝叛其兄，何有于我！」遂并杀之。〔书之，以戒兄弟日寻干戈而假手于他人以逞其志者。

     三年〔（乙卯、七一五）〕

     春，正月，癸卯，以卢怀慎检校吏部尚书兼黄门监。怀慎清谨俭素，不营资产，虽贵为卿相，所得俸赐，随散亲旧，〔俸，芳用翻。〕妻子不免饥寒，所居不蔽风雨。

     姚崇尝有子丧，〔丧，息浪翻。〕谒告十余日，政事委积，怀慎不能决，惶恐，入谢于上。上曰：「朕以天下事委姚崇，以卿坐镇雅俗耳。」崇既出，须臾，裁决侧尽，颇有得色，顾谓紫微舍人齐澣曰：「余为相，可比何人﹖」澣未对。崇曰：「何如管、晏﹖」澣曰：「管、晏之法虽不能施于后，犹能没身。公所为法，随复更之，似不及也。」〔复，扶又翻。更，工衡翻。观姚崇之所以问，齐澣之所以对，皆揣己人，欲不失其实。今之好议论者，当大臣得权之时，则誉庂为伊、傅、周、召；为大臣者安受之而不愧。失权之后，则诋之为王莽、董卓、李林甫、杨国忠，为大臣者亦受之而不得以自明。则今日之谄我者，乃他日之毁我者也。〕崇曰：「然则竟如何﹖」澣曰：「公可谓救时之相耳。」崇喜，投笔曰：「救时之相，岂易得乎！」

     怀慎与崇同为相，自以才不及崇，每事推之，〔易，以鼓翻。推，吐雷翻，又如字。时人谓之「伴食宰相」。

     臣光曰：昔鲍叔之于管仲，子皮庂于子产，皆位居其上，能知其贤而下之，授以国政；孔子美之。〔管仲请囚于鲁，鲍叔受之以归，言于桓公曰：「管九吾治于高傒，使相可也。」桓公用之，送霸诸侯。郑子皮当国，授子产政，子产辞。子皮曰：「虎帅以听，孰敢不听！」遂授以政，郑国大治。下，遐稼翻。〕曹参自谓不及萧何，一遵其法，无所变更；汉业以成。〔事见十二卷汉惠帝二年。更，工衡翻。〕夫不肖用事，为其僚者，爱身保禄而从之，不顾国家之安危，是诚罪人也。贤智用事，为其僚者，愚惑以乱其治，专固以分其权，媢嫉以毁其功，复戾以窃其名，是亦罪人也。〔治，直吏翻。媢，音冒。愎，弼力翻。〕崇，唐之贤相，怀慎与之同心戮力，以济明皇太平之政，夫何罪哉！秦誓曰：「如有一介臣，断断猗，无他技；〔断，可乱翻。猗，于绮翻，又于宜翻。技，渠绮翻；下同。〕其心休休焉，其如有容；人之有技，若己有之，人之彦圣，其心好之，〔好，呼到翻。〕不啻如自其口出，是能容之，以保我子孙黎民，亦职有利哉。」怀慎之谓矣。

     御史大夫宋璟坐监朝堂杖人杖轻，贬睦州刺史。〔监，古衔翻。朝，直遥翻。〕

     突厥十姓降者前后万余帐。高丽莫离支文简，十姓之伲也，二月，与閖跌都督思泰等亦自突厥帅众来降；〔丽，力知翻。閖，奚结翻。跌，徒结翻。帅，读曰率。考异曰：实录，二年九月壬子，「葛逻禄、车鼻施失揼罗俟斤等十二人诣凉州内属。」乙卯，「胡禄屋阙及首领等一千三十一人来降。」十月庚辰，「胡禄屋二万帐诣北庭内属。」明年正月，「突厥葛逻禄下首领裴罗达干来降。」二月，「突厥十姓部落左厢五咄陆啜、右厢五弩失毕俟斤等相继内属，前后二千余帐。」三月，「突厥支副忌等来朝，诏曰『胡禄屋大首领之匐忌』」。四月，「三姓葛逻禄率众归国」。五月「诏葛逻禄、胡屋、鼠尼施等」。又云：「宜令北庭都护汤嘉惠与葛逻禄、胡屋等相应。安西都护吕林璟与鼠尼施相应。」又云：「及新来十姓大首领计会掎角。」唐历，九月云「胡禄屋阙啜」，十月云「胡禄屋二万帐」。新传前云「胡禄屋」，后云「胡屋」。按十姓有胡禄居阙啜、鼠尼施处半啜。诸书名号虽各参差，要之葛逻、胡禄屋、鼠尼施为三姓必矣。然胡禄屋以二万帐，而云十姓内属前后二千余帐，参差难据，今从旧传。余考新、旧史，时默啜既破突骑施，不能抚安，西突厥十姓故来降，而高文简则默啜之子伲也。〕制皆以河南地处之。〔处，昌吕翻。〕

     三月，胡禄屋莤长支匐忌等入廾。上以十姓降者浸多，夏，四月，庚申，以右羽林大将军薛讷为凉州镇大总管，赤水等军并受节度，居凉州；〔凉州有赤水军，木赤乌镇，有赤青泉，因名之；幅员五千一百八十里，军之最大者也。〕左卫大将郭虔瓘为朔州镇大总管，和戎等军并受节度，居并州，〔「朔州」，蜀本作「朔川」；新纪亦然。〔【章：十二行本正作「川」；乙十一行本同。勒兵以备默啜。

     默啜发兵击葛逻禄、胡禄屋、鼠尼施等，屡破之；〔葛逻禄本突厥诸族，在北庭西北金山之西，有三族，一谋落，二炽俟，三踏实力；当东西突厥间，后稍南徙，自号三姓叶护。逻，廊佐翻。尼，女九翻。〕敕北庭都护汤嘉惠、左散骑常寺解琬等发兵救之。五月，壬辰，敕嘉惠等与葛逻禄、胡禄屋、鼠尼施及定边道大总管阿史那献互相应援。

     山东大蝗，民或于田旁焚香膜拜设祭而不敢杀，姚崇奏遣御史督州县捕而瘗之。〔膜，莫胡翻。膜拜，胡礼拜也。瘗，于计翻。考异曰：旧传：「开元四年，山东蝗大起，崇奏请捕瘗。」按本纪：「三年六月，山东诸州大蝗，姚崇奏差御史下诸道促官吏遣人驱扑焚瘗；从之。是岁，田收有获，人不甚饥。」四年又云，「是夏，山东、河南、河北蝗虫大起，遣使分捕而瘗之。」又实录，今年十一月，「制以间者河南、河北灾蝗水潦。」明年正月辛未，「以右丞倪若水为汴州刺史。」五月刺曰：「今年蝗暴，乃是孳生，所由官司不早除遏，信虫成长，看食田苗，不恤人灾，自为身计。向若信其拘忌，不有指麾，则山东之苗，扫地俱尽。」然则三年有蝗，崇令讨捕不能尽，明年又有蝗也。今从本纪。〕议者以为蝗众多，除不可尽；上亦疑之。崇曰：「今蝗满山东，河南、北之人，流亡殆尽，岂可坐视食苗，会不救乎！借使除之不尽，犹胜养以成灾。」上乃从之、卢怀慎以为杀蝗太多，恐伤和气。崇曰：「昔楚庄吞蛭而愈疾，〔贾谊书曰：楚王食寒葅而得蛭，因遂吞之，腹有疾而不能食。令尹入问疾。曰：「磿食葅而得蛭，不行其罪，是法废而威不立也；谴而诛之，恐监食者皆死，遂吞之。」令尹曰：「天道无亲，唯德是辅。王有仁德，疾不为伤。」王疾果愈。蛭，之日翻。〕孙叔杀蛇而致福；〔说苑：孙叔敖为儿时，出游见两头蛇，杀而埋之，还家而哭。母问其故，曰：「见两头蛇，恐死。」母曰：「蛇安在﹖」曰：「闻见两头蛇者死，恐人复见，已杀而埋之矣。」母曰：「毋忧，汝不死矣，吾闻有阴德者天必报以福。」〕柰何不忍于蝗而忍人之饥死乎！若使杀蝗有祸，崇请当之。」

     秋，七月，庚辰朔，日有食之。

     上谓宰相曰：「朕每读书有所疑滞，无从质问；可选儒学之士，日使入内侍读。」卢怀慎荐太常卿马怀素，九月，戊寅，以怀素为左散骑常侍，使与右散骑常侍褚无量更日侍读。〔更，工衡翻。〕每至合门，令乘肩舆以进；或在别馆道远，听于宫中乘马。亲送迎之，待以师傅之礼。以无量羸老，特为之造腰舆，〔羸，伦为翻。腰舆，令人举之，适与腰平。为，于伪翻。〕在内殿令内侍升之。〔升，羊茹翻。〕

     九姓思结都督磨散等来降；己未，悉除官遣还。

     西南蛮寇边，遣右骁卫将军李玄道发戎、泸、夔、巴、梁、凤等州兵三万人〔戎州本犍为郡，梁置戎州。泸，音卢。〕并旧屯兵讨之。

     壬戎，以凉州大总管薛讷为朔方道行军大总管，太仆卿吕延祚、灵州刺史杜宾客副之，以讨突厥。

     甲子，上幸凤泉汤；〔唐六典：岐州郿县有凤凰汤。〕十一月，乙卯，还京师。

     刘幽求自杭州刺史徙郴州刺，〔郴州，汉郴县地，为桂阳郡治所，隋平陈，置郴州。郴，丑林翻。〕愤恚，〔恚，于避翻。〕甲申，卒于道。〔卒，子恤翻。〕

     丁酉，以左羽林大将军虔瓘兼安西大都护、四镇经略大使。虔瓘请自募关中兵万人诣安西讨击，皆给递驮及熟食；〔递驮者，沿路递发马、牛、驴驮运兵器什物也。唐六典；曰：驴载曰驮，每驮一百斤，其脚直一百里一百文，山阪处一百二十文，驴少处不得过一百五十文，平易处不得下八十文；其有人负处，两人分一驮。又给熟食，欲其速达安西。驮，徒何翻。〕敕许之。将作大匠韦凑上疏，以为：「今西域服从，虽或时有小盗窃，旧镇兵足以制之。关中常宜充实，以强干弱枝。自顷西北二虏寇边，凡在丁壮，征行略尽，岂宜更募骁勇，远资荒服！〔骁，坚尧翻。〕又一万征人行六余里，咸给递驮熟食，道次州县，将何以供！秦、陇之西、户口渐少，凉州已往，沙碛悠然，〔少，诗沼翻；下同。碛，七迹翻；下同。〕遗彼居人，如何取济﹖纵令必克，其获几何﹖傥稽天诛，无乃甚损！请计所用、所得，校其多少，则知利害。昔唐尧之化，兼爱夷、夏，中外又安；汉武穷兵远征，虽多克获，而中国疲耗。〔唐协和万邦。韦凑所谓兼爱夷、夏也。汉武事见汉纪。夏，户雅翻。〕今论帝王之盛德者，皆归唐尧，不归汉武，况邀功不成者，复何足比议乎！」时姚崇亦以虔瓘之策为不然。既而虔瓘卒无功。〔复，扶又翻。卒，子恤翻。〕

     初，监察御史张孝嵩奉使廓州〔监，古衔翻。使，疏吏翻；下同。〕还，陈碛西利害，请往察其形势；上许之，听以便宜从事。

     拔汗那者，古乌孙也，内附岁久。吐蕃与大食共立阿了达为王，发兵攻之，拔汗那王兵败，奔安西求救。孝嵩谓那护吕休璟曰：「不救则无以号令西域。」遂帅旁侧戎落兵万余人，出龟兹西数千里，下数百城，〔环，俱永翻。帅，读曰率。龟，音丘慈。下，遐嫁翻。〕长驱而进。是月，攻阿了达于连城。孝嵩自擐甲督士卒急攻，自巳至酉，屠其三城，俘斩千余级，阿了达与数骑逃入山。〔环，音宦。骑，奇寄翻。〕孝嵩传檄诸国，威振西域，大食、唐居、大宛、罽宾等八国皆遣使请降。〔【章：十二行本「降」下有「勒石纪功而还」六字；乙十一行本同；孔本同；张校同；退斋校同。】〕罽，音计。〕会有言其赃污者，坐系凉州狱，贬灵州兵曹参军。〔兵曹参军，即司兵参军。是后复用孝嵩为都护，著名西域。〕

     京兆尹崔日知贪暴不法，御史大夫李杰将纠之，日知反构杰罪。十二月，侍御史杨玚廷奏日：「若纠弹之司，使奸人得而恐愒，〔玚，雉杏翻，又音畅。愒，呼葛翻。〕则御史台可废矣。」上遽命杰视事如故，贬日知为歙县丞。〔歙县，汉属丹阳郡，县南有歙浦，因以为名；唐带歙州。歙，书涉翻。〕

     或上言：「按察使徒烦扰公私，〔考异曰：开元宰臣奏云李伯等，不知伯何人也，今去其名。请精简刺史、县令，停按察使。」上命召书省官议之。姚崇以为：「今止择十使，犹患未尽得人，况天下三百余州，县多数倍，安得刺史县令皆称其职乎！」〔称，尺证翻；下不称同。〕乃止。

     尚书左丞韦玢〔玢，方贫翻。〕奏：「郎官多不举职，请沙汰，改授他官。」玢寻出为刺史，宰相奏拟冀州，敕改小州。姚崇奏言：「台郎宽怠及不称职，玢请沙汰，乃是奉公。台郎甫尔改官，玢即贬黜于外，议者皆谓郎官谤伤；臣恐后来左右丞指以为戒，则省事何从而举矣！〔省事，谓尚书省之事也。〕伏望圣慈详察，使当官者无所疑惧。」乃除冀州刺史。

     突骑守忠既死，默啜兵还，守忠部将苏禄鸠集余众，为之莤长〔骑，寄寄翻。将，即亮翻。莤，慈由翻。长，知两翻。〕苏禄颇善绥抚，十姓部落稍稍归之，有众二十万，遂据有西方，寻遣使入见。〔使，疏吏翻；下同。见，贤遍翻。〕是岁，以苏禄为左羽林大将军、金方道经略大使。〔西方属金，故曰金方道。〕

     皇后妹夫尚衣奉御长孙昕以细故与御史大夫李杰不协。〔殿中省有尚食、尚药、尚衣、尚舍、尚乘、尚辇六局，各有奉御二人。尚衣奉御掌供天子衣服，详其制度，辩其名数，而供其进御。〕

     四年〔丙辰、七一六〕

     春，正月，昕与其妹夫杨仙玉于里巷伺杰而殴之。〔伺，相吏翻。殴，乌口翻。〕杰上表自诉曰：「发肤见毁，虽则痛身，冠冕被陆，诚为辱国。」上大怒，命于朝堂杖杀，以谢百僚。〔上，时掌翻。被，皮义翻。朝，宜遥翻。〕仍以敕书慰杰曰：「昕等朕之密戚，不能训导，使陆犯衣冠，虽寘以极刑，未足谢罪。卿宜以刚肠疾恶，勿以凶人介意。」

     丁亥，宋王成器更名宪，申王成义更名撝。〔二王以成字犯昭成皇后谥号更名。更，工衡翻。〕

     乙酉，陇右节度使郭虔瓘奏，奴石良才等八人皆有战功，请除游击将军。〔唐制：游击将军五品下。〕敕下，〔下，遐嫁翻。卢怀慎等奏曰：「郭虔瓘恃其微效，辄侮彝章，为奴请五品，〔为，于伪翻。实乱纲纪，不可许。」上从之。

     丙午，以鄫王嗣真为安北大都护、安抚河东．关内．陇右诸蕃大使，〔据新、旧书，此亦郯王嗣直，以为鄫王嗣真，误也。而新、旧书以安北为安西，亦误。使，疏吏翻；下同。〕以安北大都护张知运为之副。陕王嗣升为安西大都护、安抚河西四镇诸蕃大使，以安西都护郭虔瓘为之副。〔陕，失冉翻。〕二王皆不出合。诸王谣领节度自此始。

     二月，丙，上幸骊山温汤。

     吐蕃围松州。

     丁卯，上还宫。

     辛未，以尚书右丞倪若水为汴州刺史兼河南采访使。〔唐会要：开元二十二年二月十九日，初置十道采访处置使。据此，则先置采访使，二十二年始置采访处置使也。旧志：汴州，京师东一千三百五十里。

     癸酉，松州都督孙仁献袭击吐蕃于城下，大破之。

     上尝遣宦官诣江南取鵁鶄等，〔鵁，居肴翻。鶄，咨盈翻。鵁貭似凫而大脚、高毛冠，水鸟也。尔雅曰：鳽，鳼鶄。陆佃新义曰：鵁鶄鬬视不流，其睛交据，汧出不流，所谓鵁鶄旋目者也。尔雅翼：鳽似凫而胫高，有毛冠，江东人养之以厌火灾，又谓之交精。精，目精也；其目精交也。陆龟蒙曰：鵁鶄，黑襟，青胫，丹爪噣，色几及项。鸂，苦奚翻。鷘，耻力翻。鸂鷘，亦水鸟也，毛有五色。陆佃埤雅曰：鸂鷘五色，尾有毛如船柂，小于鸭，性食短狐，在山泽中，无复毒气。故淮赋云：「鸂鷘寻邪而逐害。」此鸟盖溪中之敕邪逐害者，故以名云。陈昭裕建州图经曰：鸂鷘于水中宿，先少若有敕令也。亦以浮游，雄者左，雌者右，群伍皆有武度。〕欲置苑中，使者所至烦扰。道过汴州，倪若水上言：「今农桑方急，而罗捕禽鸟以供园池之翫，远自江、岭，水陆传送，食以梁肉。〔传，张恋翻。食，祥吏翻。〕道路观者，岂不以陛下贱人而贵鸟乎！陛下方当以凤凰为凡鸟，麒麟为凡兽，况鵁鶄、鸂鷘，曷足贵也！」上手敕谢若水，赐帛四十段，纵散其鸟。

     山东蝗复大起，〔复，扶又翻。〕姚崇又命捕之。倪若水谓：「蝗乃天灾，非人力所及，宜修德以禳之。〔禳，如羊翻。〕刘聪时，常捕埋之，为害益甚。」拒御史，不从其命。崇牒若水曰：「刘聪伪主，德不胜妖；今日圣朝，妖不胜德。〔妖，于乔翻。朝，直遥翻。〕古之良守，〔守，手又翻。〕蝗不入境。若其修德可免，彼岂无德致然！」若水乃不敢违。夏，五月，甲辰，敕委使者详察州县捕蝗勤惰者，各以名闻。由是连岁蝗灾，不至大饥。

     或言于上曰：「今岁选叙大滥，〔选，须绢翻；下典选同。〕县令非才。」及入谢，上悉召县令于宣政殿庭，〔大明宫正殿曰含元殿，其北曰宣政殿。〕试以理人策。惟鄄城令韦济词理第一，〔鄄城古县，汉属济阴郡，后汉为兖州治所，晋属濮阳郡，唐带濮州。鄄，吉掾翻。〕擢为醴泉令。〔自紧县擢为次赤县也。〕余二百余人不入第，且令之官；〔「百」当乍「十」。〕四十五人放归学问。吏部侍郎卢从愿左迁豫州刺史，李朝隐左迁滑州刺史。〔旧志：滑州法京师一千四百四十里。朝，直遥翻。考异曰：韦济传云「问安人策一道」。今从唐历。卢从愿传曰：「上尽召新授县令，一时于殿庭策试，考入下第者，一切放归学问。」唐历试在四月，从愿、朝隐贬在五月。朝隐传云：「四年春，以授县令非其人，贬。」今从唐历。又韦济传曰：「时有人密奏上曰：『今岁吏部选叙大滥，县令非才，全不简择。』及县令谢官日，引入殿庭问安人策，试者一百余人，独济策第一，或有不书纸者。擢济为醴泉令，二十余人还旧官，四十五人放归习读。」今亦从唐历。〕从愿典选六年，与朝隐皆名称职。史以从愿、朝隐为称职，则或言为非矣。称，尺证翻。〕初，高宗之世，马载、裴行俭在吏部最有名，时人称吏部前有马、裴，后有卢，李。济；嗣立之子也。〔韦嗣立，思谦之子，长安中为相。〕

     有胡人上言海南多珠翠奇宝，〔海南谓林邑、扶南、真腊诸国也。，时掌翻。〕可往营致，因言市舶之利；〔舶，音白。〕又欲往师子国〔师子国，天竺旁国也，居西南海中，旧无人民，止有鬼神及龙居之。诸国商贾来共市易，鬼神不见其形，但出珍宝，显其所堪价，商贾依价取之。其地和适，无冬夏之异。诸国人闻其土乐，因此竞至，或有停住者，遂成大国；能驯养师子，因以名国。〕求灵药及善医之妪，寘之官掖。〔妪，威遇翻。，掖，音亦。〕上命监察御史杨范臣与胡人偕往求之，范臣从容奏曰：「阶下前年焚珠玉、锦绣，示不复用。今所求者何以异于所焚者乎！彼市舶与商贾争利，殆非王者之体。〔从，千容翻。复，扶又翻。贾，音古。〕胡药之性，中国多不能知；况于胡妪，岂宜寘之宫！扶御史，天子耳目之宫，必有军国大事，臣虽触冒炎瘴，死不敢辞。此特胡人胘惑玄婂，无益圣德，窃恐非陛下之意，愿熟思之。」上遽自引咎，慰谕而罢之。

     六月，癸亥，上皇崩于百福殿。〔年五十五。考异曰：睿宗、玄宗实录皆曰甲子。按下云，「己巳，睿宗一七斋，度万安公主为女道士。」今从旧本纪、唐历。〕己巳，以上女万安公主为女官，欲以追福。

     癸酉，拔曳固斩突厥可汗默啜首来献。时默啜北击拔曳固，大破之于独乐水，〔乐，音洛。〕恃胜轻归，不复设备，遇拔曳固迸卒颉质略，自柳林突出，斩之。〔兵败溃散，士卒迸走，故曰迸卒。复，扶又翻。迸，北孟翻。〕时大武军子将郝灵荃奉使在突厥，〕子将，小将也。唐令，制每军大将一人，别奏八人，傔十六人。副二人，分掌军务，奏、傔灭大将半，判官二人，典四人。总管四人，二主左、右虞候，二主左、右押衙，傔各五人。子将八人，资其分行阵，辩金鼓及部署，傔各二人。〕颉质略以其首归之，〔考异曰：唐历作「勃曳固」，今从实录。唐历又云「灵荃引持勒回纥部落斩默啜于毒乐河」，今从旧传。旧传云「入蕃使郝灵俭」，今从唐历。又新旧纪皆云六月癸酉斩默啜，唐历亦在六月。玄宗实录，七月戊寅诏书与降附突厥云：「簌其衰弱，早就翦除，其能捉获默啜者，巳卜赏格。」盖未奏到耳。〕与偕诣阙，悬其首于广街。拔曳固、回纥、同罗、霫、仆固五部皆来降，置于大武军北。

     默啜之子小可汗立，骨咄禄之子阙特勒击杀之，〔骨咄禄即骨笃禄，默啜之兄也，永淳二年反，天授二年死，默啜代立。〕及默啜诸子、亲信略尽；立其兄左贤王默棘连，是为毗伽可汗，国人谓之「小杀」。毗伽以国固让阙特勒，阙特勒不受；乃以为左贤王，专典兵马。

     秋，七月，壬辰，太常博士陈贞节、苏献以太庙七室已满，请迁中宗神主于别庙，奉睿宗神主祔太庙；从之。又奏迁昭成皇后祔睿宗室，肃明皇后留妃于仪神庙。〔肃明皇后，睿宗之元妃也。昭成后，次妃也，以生帝升祔睿宗，而肃明后祀于别庙，非礼也。仪坤庙，见上卷景云二年。〕八月，乙巳，立中宗庙于太庙之西。

     辛未，契丹李失活、奚李大酺帅所部来降。〔武后万岁通天时，奚、契丹叛。帝即位之后，孙佺、薛相相继丧师，两蕃一敢乘胜凭陆中国，乃相帅来降，中势安强，有以服其心故也。酺，音蒲。帅，读曰率。降，户江翻；下同。〕制以失活为松漠郡王、行左金吾大将军兼松漠都督，因其八部落莤长，拜为刺史；〔贞观末，以契丹达稽部为峭茖州，纥便部为弹汗州，独活部为无逢州，芬问部为羽陆州，突便部为日连州，芮奚部为徒河州，坠斤为万丹州，伏部为匹黎、赤山二州，并松漠府凡六部十州；今复以其莤长各为刺史。〕又以将军薛泰督军镇抚之。大酺为饶乐郡王、行右金吾大将军兼饶乐都督。失活，尽忠之从父弟也。〔李尽忠即万岁通天叛者。乐，音洛。从，才用翻。〕

     吐蕃复请和；〔复，扶又翻；下禄复、多复、必复、无复同。〕上许之。

     突厥默啜既死，奚、契丹拔曳固等诸部皆内附，突骑施苏禄复自立为可汗。突厥部落多离散，毗伽可汗患之，乃召默啜时牙官暾欲谷，以为谋主。暾欲谷年七十余，〔暾，乃昆翻。〕多智略，国人信服之。突厥降户处河曲者，〔北河之曲。处，昌吕翻。〕闻毗伽立，多复叛归之。

     并州长史王晙上言：「此属徒以其国丧乱，〔丧，息浪翻。〕故相帅来降；若彼安宁，必复叛去。今置之河曲，此属桀黠，实难制御，往往不受军州约束，兴兵剽掠；〔黠，户八翻。剽，匹妙翻。〕闻其逃者已多与虏声问往来，通传委曲。乃是畜养此属使为间谍，〔畜，吁玉翻。间，工苋翻。〕日月滋久，奸诈逾深，窥伺边隙，将成大患。虏骑南牧，必为内应，〔伺，相吏翻。骑，奇寄翻。〕来逼军州，表里受敌，虽有韩、彭，不能取胜矣。愿以秋、冬之交，大集兵众，谕以利害，给其资粮，徙之内地。二十年外，渐变旧俗，皆成劲兵；虽一时暂劳，然永久安靖。比者守边将吏及出境使人，多为谀辞，怭非事实，〔比，毗至翻。将，即亮翻。〕或云北虏破灭，或云降户妥帖，皆欲自衒其功，非能尽忠徇国。愿察斯利口，〔孔子曰：「恶利口之覆邦家者。」勿忘远虑。议者必曰：『国家向时已尝寘降户于河曲，皆获安宁，〔谓贞观时也。〕今何所疑！』此则事同时异，不可不察。向者，颉利既亡，降者无复异心，故得久安无变。今北虏尚存，〔谓默啜虽死，毗伽又立也。〕此属或畏其威，或怀其惠，或其亲属，岂乐南来！较之彼时，固不侔矣。〔彼时，谓贞观之时。乐，音洛。〕以臣愚虑，徙之内地，上也；多屯士马，大为之备，华、夷相参，人劳费广，次也；正如今曰，下也。愿审兹三策，择利而行，纵使因徙逃亡，得者皆为唐有；若留至河冰，恐必有变。」

     疏奏，未报；降户閖跌思泰、阿悉烂等果叛。冬，十月，甲辰，命朔方大总管薛讷发兵追讨之。王晙引州兵西济河，昼夜兼行，造击叛者，破之，斩获三千级。

     先是，单于副都护张知运悉收降户兵仗，〔先，悉荐翻。〕令渡河而南，降户怨怒。御史中丞姜晦为巡边使，〔使，疏吏翻。〕降户诉无弓矢，不得射猎，晦悉还之；降户得之，遂叛。张知运不设备，与之战于青刚岭，〔青刚岭在庆州方渠县北，灵州之南。〕为虏所擒，欲送突厥；至绥州境，将军郭知运以朔方兵邀击之，大破其众于黑山呼延谷，虏释张知运而去。上以张知运丧师斩之以徇。

     毗伽可汗既得思泰等，欲南入为寇。暾欲谷曰：「唐主英武，民和年丰，未有间隙，不可动也。〔丧，息浪翻。间，克苋翻。〕我众新集，力尚疲羸，且当息养数年，始可观变而举。毗伽又欲筑城，并立寺观，〔羸，伦为翻。寺观，古玩翻。〕暾欲谷曰：「不可。突厥人徒稀少，〔少，诗沼翻。〕不及唐家百分之一，所以能与为敌者，正以逐水草，居处无常，〔处，昌吕翻。〕射猎为业，人皆习武，强则进兵抄掠，弱则窜伏山林，唐兵虽多，无所施用。若筑城而居，变更旧俗，〔更，工衡翻。〕一朝失利，必为所灭。释、老之法，教人仁弱，非用武争胜之术，不可崇也。」毗伽乃止。

     唐午，葬大圣皇帝于桥陆，〔桥陆在同州蒲城县三十里。昃岁改蒲城县为奉先县，属京兆尹。〕庙号睿宗。御史大夫李杰护桥陆作，判官王旭犯赃，杰按之，反为所构，左迁衢州刺史。〔衢州，汉新安、太末之地，晋改新安为信安，改太末为龙丘，属东阳郡，唐武德四年分置衢州。衢州，京师东南四千七百十二里。

     十一月，己卯，黄门监卢怀慎疾亟，上表荐宋璟、李杰、李朝隐、卢从愿并明时重器，所坐者小，所弃者大，望垂矜录；上深纳之。乙未，薨。〔考异曰：郑处诲明皇杂录云：「怀慎为黄门监、吏部尚书，尺病既久，宋璟、卢从愿相与访焉。怀慎常器重二人，持二人手谓曰：『公出入为藩辅，主上求治甚切，然享国岁久，近者稍倦于勤，必有人乘此而进矣，君其志之。』按怀慎初为史部时，环贬睦州；及卒，璟犹未归。从愿未尝入相。又四年未为享国岁久。今不取。〕家无余蓄，惟一老苍头，请自鬻以办丧事。〔史言卢怀慎之奴异乎人奴。〕

     丙申，以尚书左丞源干曜为黄门侍郎、同平章事。

     姚崇无居第，寓居罔极寺，以病痁谒告，〔唐会要，神龙元年，太平公主为天后立罔极寺于大宁坊，开元二十年改为兴唐寺。痁，失廉翻，疟疾也。〕上遣使问今食起居状，日数十辈。〔使，疏吏翻。〕源干曜奏事或称旨，上辄曰：「此必姚崇之谋也。」或不称旨，辄曰：「何不与姚崇议之！」〔称，尺证翻。〕干曜常谢实然。每有大事，上常令干曜就寺问崇问。癸卯，干曜请迁崇于四方馆，〔四方馆属中书省。〕仍听家人入侍疾；上许之。崇以四方馆有簿书，非病者所宜处，固辞。上曰：「设四方馆，为官吏也；使卿居之，为社稷也。〔处，昌吕翻。为，于伪翻。〕恨不可使卿居禁中耳，此何足辞！」

     崇子光禄少卿彝、宗正少卿异，广通宾客，颇受馈遗，为时所讥。〔遗，不季翻。〕主书赵诲为崇所亲信，〔唐中书省主书四人，从七品上。〕受古人赂，事觉，上亲鞫问，下狱尚当，崇复营收，〔下，遐稼翻。复，扶又翻。〕上由是不悦。会曲赦京城，敕特标诲名，杖之一百，流岭南。〔考异曰：朝野佥载：「紫微舍人倪若水赃至八百贯，因诸王内宴，姚元崇讽之曰：『倪舍人正直，百司嫉之，欲成事，何不为上言之！』诸王入，众共救之，遂释，一无所问。主书赵诲受蕃饷一刀子，或直六七百；元崇宜敕处死。后有降，崇乃伩曰：『别敕处死者，决一百配流。』大理决赵诲一百不死，夜，遣给使缢杀之。」「伩」盖「批」字也。今从旧传。〕崇田是忧惧，数请相位，〔收，所角翻。〕荐广州都督宋璟自代。

     十二月，上将幸东都，以璟为刑部尚书、西京留守，〔璟，俱永翻。守，式又翻。〕令驰驿诣阙，遣内侍、将军杨思勖迎之。〔按旧书杨思勖传，时为内常侍、右监门卫将军。内侍，内侍省官之长，内常侍则为之贰者也。内侍，从四品下；内常侍，正五品上。〕璟风度凝远，人草测其际，在涂竟不与思勖交言。思勖素贵幸，归，诉于上，上嗟叹良久，益重璟。

     丙辰，上幸骊山温汤；乙丑，还宫。

     闰月，己亥，姚崇罢为开府仪同三司，源干曜罢为京兆耳、西京留守，〔守，手又翻。〕以刑部尚书宋璟守吏部尚书兼黄门监，紫微侍郎苏颋同平章事。〔颋，他鼎翻。〕

     璟为相，务在择人，随材授任，使百官各称其职；〔称，尺证翻。〕刑赏无私，敢犯颜直谏。上其敬惮之，虽不合意，亦曲从之。

     突厥默啜自则天世为中国患，朝廷肝食，〔朝，直遥翻。旰，古按翻。〕倾天下之力不能克；郝灵荃得其首，自谓不世之功。璟以天子好武功，恐好事者竞生心徼幸，〔好，呼到翻。徼，工尧翻。〕痛抑其赏，逾年始授郎将；灵荃恸哭而死。〔郝灵荃因人以为功，授以郎将，非抑之也。将，即亮翻。〕

     璟与苏颋相得甚厚，颋遇事多让于璟，璟每论事则颋为之助，璟尝谓人曰：「吾与苏氏父子皆同居相府，仆射宽厚，诚为国器，〔仆射，谓苏緕也。〕然献可替否，吏事精敏，则黄门过其父矣。」〔按旧书苏颋传，颋以紫微侍郎同紫微黄门平章事。〕

     姚、宋相继为相，崇善应变成务，璟善守法持正；二人志操不同，然协心辅佐，使赋役宽平，刑罚清省，百姓富庶。唐世贤相，前称房、杜，后称姚、宋，他人莫得比焉。二人每进见，上辄为之起，去则临轩送之。〔见，贤遍翻。辄为，于伪翻。〕及李林甫为相，虽宠任过于姚、宋，然礼遇殊卑薄矣。〔史终言之。〕紫微舍人高仲舒博通典籍，齐澣练习时务，姚、宋每坐二人以质所疑；既而叹曰：「欲知古，问高君，欲知今，问齐君，可以无阙政矣。」

     辛丑，罢十道按察使。〔开元二年复置按察使。〕

     旧制，六品以下官皆委尚书省奏拟，是岁，始制员外郎、御史、起居、遗、补不拟。〔员外郎、御史、起居、遗、补，皆台省要官，由人主亲除，不由尚书奏拟。按唐制，员外郎从六品，侍御史、起居郎亦从六品，补阙七品，拾遗及监察御史则八品耳。

     五年〔（丁巳，七一七）〕

     春，正月，癸卯，太庙四室坏，上素服避正殿。时上将幸东都，〔旧志：东都至西京八百五十里。〕以问宋璟、苏颋，对曰：「陛下三年之制未终，怯年六月睿宗崩，故云然。〕遽尔行幸，恐未契天心，灾异为戒；愿且停车驾。」又问姚崇，对曰：「太庙屋材，皆苻坚时物，岁久杇腐而坏，适与行期相会，何足异也！〔言不足以为灾异。〕且王者以四海为家，陛下以关中不稔幸东都，百司供已备，不可失信；但应迁神主于太极殿，更修太庙，〔更，工衡翻。〕如期自行耳。」上大喜，从之。赐崇绢二百匹。己酉，上行享礼于太极殿，令姚崇五日一朝，仍入合供奉，〔入合供奉者，应内殿朝参立于供奉班中。姚崇旧相也，盖立于供奉班首。朝，直遥翻。〕恩礼更厚，有大政辄访焉。右散骑常侍褚无量上言：「隋文帝富有天下，迁都之日，岂取苻氏旧材以立太庙乎！此特谀臣之言耳。愿陛下克谨天戒，讷忠谏，远谄谀。」〔褚无量之言，谠言也。上，时掌翻。远，于愿翻。〕上弗听。

     辛亥，行幸东都。过崤谷，道隘不治；〔崤谷在陕州硖石县。〕上欲免河南尹及知顿使官，〔车驾行幸有知顿使。使，疏吏翻。〕宋璟谏曰：「陛下方事巡幸，今以此罪二臣，臣恐将来民受其弊。」上遽命释之。璟曰：「陛下罪之，以臣言而免之，是臣代陛下受德也；请令待罪朝堂而后赦之。」〔朝，直遥翻。〕上从之。〔考异曰：实录：「此年五月乙巳，以李朝隐为河南尹。」宋璟传云：「上次永宁之崤谷，驰道隘狭，车骑停拥，河南尹李朝隐、知顿使王怡失于部伍，上令黜其官爵。」二传相违。盖当时河南尹不知何人，非朝隐耳。又明皇杂录曰：「上幸东都，至绣岭宫，当时炎酷，上以行宫狭隘，谓左右曰：『此有佛寺乎﹖示将避暑于广夏。』或云：『六军填委于其中，不可速行。』上谓高力士曰：『姚崇多计，第往觇之」』尹士回奏云：『姚崇方紾絺绤乘钇驷按辔于木阴下。』上悦曰：『吾得之矣。』遽命小驷，而顿消暑沄，乃叹曰：『小事尚如此，触类而长之，天下固受其惠矣。』」按正月东幸，二月至东都，未炎暑也。今不取。

     二月，甲戌，至东都，赦天下。

     奚、契丹既内附，贝州则史宋庆礼建议，请复营州。三月，庚戌，制复置营州都督于柳城，〔制复，扶又翻，又如子。〕兼平卢军使，管内州县镇，戍皆如其旧；〔武后万岁通元年营州陷，至是乃复。〕以太子詹事姜师度为营田、支度使，与庆礼等筑之，三旬而毕。庆礼清勤严肃，开屯田八十余所，招安流散，数年之间，仓廪充实，市里浸繁。

     夏，四月，甲戌，赐奚王李大酺妃辛氏号固安公主。〔酺，音蒲。〕

     己丑，皇子嗣一卒，追立为夏王，谥曰悼。〔夏，户雅翻。〕嗣一母武惠妃，攸止之女也。〔武攸止，武后从子也。〕

     突骑施莤长左羽林大将军苏禄部众浸强，虽职贡不乏，阴有窥边之志。五月，十姓可汗阿史那献欲发葛逻禄余击之，上不许。

     初，上微时，与太常卿苒皎亲善，及诛窦怀贞等，〔诛怀贞等，见上卷元年。〕皎预有功，由是宠遇群臣莫及，常出入卧内，与后妃连榻宴饮，赏易不可胜纪。〔胜，音升。〕弟晦，亦以皎故累迁吏部侍郎。宋璟言皎兄弟权宠太盛，非所以安之，上亦以为然。秋，七月，庚，以晦为宗正卿，因下制曰：「西汉诸将，以权贵不全；〔谓汉高帝时也。将，即亮翻。〕南阳故人，以优闲自保。〔谓汉光武时也。〕皎宜放归田园，散官、勋、封皆如故。」〔散，悉亶翻。〕

     壬寅，陇右节度使郭知运大破吐蕃于九曲。

     安西副大都护汤嘉惠奏突骑施引大食、吐蕃，谋取四镇，围揼换及大石城，〔揼换即拨换城。大石城盖石国城也。〕已发三姓葛逻禄兵与阿史那献击之。

     并州长史张嘉贞上言：「突厥九姓新降者，散居太原以北，请宿重兵以镇之。」辛酉，置天兵军于并州，集兵八万；以嘉贞为天兵军大使。〔天兵军在并州城中。〕

     太常少卿王仁惠奏则天立明堂不合古制；又，明堂尚质，而穷极奢侈，密迩宫掖，人神杂扰。甲子，制复以明堂为干元殿，〔毁干元殿见二百四卷武后垂拱四年。复，扶又翻，又如字。〕冬至、元日受朝贺，〔朝，直遥翻。〕季秋大吇，复就圜丘。

     九月，中书、门下省及侍中皆复旧名。〔改中书、门下省及省官名，见上卷元年。〕

     贞观之制，中书、门下及三品官入奏事，必使谏官、史官随之，有失则匡正，美恶必记之；诸司皆于正牙奏事，御史弹百官，服豸冠，对仗读弹文；〔獬肜冠，法冠也，一曰柱后惠文，高五，寸以纚为展筩，铁柱卷，执法者服之，观王义方弹李义府事可见。弹，徒丹翻；下同。〕故臣不得专君而小臣不得为谗慝。〔慝，吐得翻。〕及许敬宗、李义府用事，政多私僻，奏事官多俟仗下，于御坐前屏左右密奏，〔坐，徂卧翻。屏，必郢翻。〕监奏御史〔监奏御史，意即殿中侍御史也。监，古衔翻；下同。〕及待制官〔永徽中，命弘文馆学士一人日待制于武德殿西门。文明元年，诏京官五品已上清官日一人待制于章善明福门；先天末，又命朝集使六品已上二人随仗待制。远立以俟其退；谏官、御史〔【章：十二行本作「史官」；乙十一行本同；孔本同。】〕皆随仗出，仗下后事，不复预闻。〔复，扶又翻。〕武后以法制群下，谏官、御史得以风闻言事，自御史大夫至监察得互相弹奏，率以险诐相倾覆。〔诐，彼义翻。〕及宋璟为相，欲复贞观之政，戊申，制：「自今事非的须秘密者，皆令对仗奏闻，史官自依故事。」〔唐制：天子御正殿，则左右皆俯陛而听，有命则退而书之；若仗在紫宸内合，则夹香案分立殿下。自永徽之后，唯得对仗承旨，仗下之后，谋议皆不得预闻。

     新庙成。〔更作太庙成也。〕戊寅，神主祔庙。

     冬，十月，癸酉，伊阙人孙平子上言：「春秋讥鲁跻僖公；〔春秋文二年：大事于太庙，跻僖公。传曰：逆祀也，君子以为失礼。礼无不顺；祀，国之大事也，而逆之，可谓礼乎！子虽齐圣，不先父食久矣。故禹不先鲧，汤不先契，文、武不先不窟。宋祖帝乙，郑祖厉王，犹上祖也。上时掌翻。〕今迁中宗于别庙而祀睿宗，正与鲁同。兄臣于弟，犹不可跻，〔谓鲁僖公尝臣于闵公也。〕况弟臣于兄，〔谓睿宗之于中宗也。〕可跻之于兄上乎！若以兄弟同昭，〔昭，读曰続。〕则不应山兄置于别庙。愿下群臣博议，迁中宗入庙。」事下礼官，〔下，遐嫁翻。〕太常博士陈贞节、冯宗、苏献议，以为：「七代之庙，不数兄弟。殷代或兄弟四人相继为君，〔殷时阳甲、盘庚、小辛、小乙兄弟四人相继为君。〕若数以为代，则无祖祢之祭矣。〔弥，乃礼翻。〕今睿宗之室当亚高宗，故为中宗特立别庙。中宗既升新庙，睿宗乃祔高宗，何尝跻居中宗之以﹖而平子引跻僖公为证，诬罔圣朝，渐不可长。」时论多是平子，上亦以为然，故议久不决。苏献，颋之从祖兄也，〔长，知两翻。从，才用翻。考异曰：唐历曰：献，颋之再从叔。今从旧志、新表。〕故颋右之。〔左传：天子之所右者，寡君右之。右，音又。〕卒从礼官议。〔卒，子恤翻。〕平子论之不已，谪为康州都城尉。〔都城，汉端溪县地，晋立都城县，属晋康郡，隋省并入端溪，属信安郡，唐分端溪罝康州，都城属焉。〕

     上命宋璟、苏颋为诸皇子制名及国邑之号，〔为，于伪翻。〕又令别制一佳名及佳号进之。璟等上言：「七子均养，着于国风。〔诗曹国曰：鸤鸠在桑，其子七兮。淑人君子，其仪一兮。注云：鸤鸠之养其子，朝从上下，暮从上下，暮从下上，平均如一。上，时掌翻。〕今臣等所制名号各三十余辄混同以进，以彰陛下覆焘无偏之德。」〔覆，敷又翻。〕上甚善之。

     十一月，丙申，契丹王李失活入朝。〔朝，直遥翻。考异曰：长历，十一月丁酉朔，丙申，十月晦也，与实录差一日。旧纪、唐历皆云「十一月己亥，契丹李失活来朝。」今从实录。〕十二月，壬午，以东平王外孙杨氏为永乐公主，妻之。〔东平王续，纪王慎之子也。慎，太宗子。乐，音洛。妻，子细翻。〕

     秘书监马怀素奏：「省中书散乱讹缺，请选学术之士二十人整比校补。」从之。〔比，毗至翻。〕于是搜访逸书，选吏缮写，命国子博士尹知章、桑泉尉韦述等二十人同刊正，〔桑泉县，隋开皇十六年分猗氏县置，属蒲州。考异曰：旧传为栎阳尉，今从韦述集贤注记。〕以左散骑常侍褚无量为之使，〔使，疏吏翻。〕于干元殿前编校群书。

