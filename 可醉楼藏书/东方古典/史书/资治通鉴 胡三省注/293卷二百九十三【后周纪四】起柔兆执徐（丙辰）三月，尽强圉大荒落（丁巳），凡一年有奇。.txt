卷第二百九十三【后周纪四】起柔兆执徐（丙辰）三月，尽强圉大荒落（丁巳），凡一年有奇。


     世宗睿武孝文皇帝中


     显德三年〔（丙辰、九五六）〕


     三月，甲午朔，上行视水寨，至淝桥，〔行，下孟翻淝桥，于淝水上为桥也。〕自耳一石，马上持之至寨以供禄，从官过桥者人赍一石。〔禄，与炮同，音普豹翻。从，才用翻。赍，笺西翻。〕太祖皇帝乘皮船入寿春壕中，城上发连弩射之，〔皮船，缝牛皮为之。连弩，即今之划车弩也。射，而亦翻。〕矢大如屋椽；牙将馆陶张琼遽以身蔽之，矢中琼髀，〔椽，重缘翻。中，竹仲翻。髀，部礼翻。〕死而复苏。镞着骨不可出，〔着，直略翻。〕琼饮酒一大x，令人破骨出之，流血数升，神色自若。〔史言张琼之勇。后太祖登极，遂以琼总侍卫亲兵。〕


     唐主复以右仆射孙晟为司空，〔复，扶又翻。〕遣与礼部尚书王崇质奉表入见，称：「自天佑以来，〔见，贤遍翻。天佑，唐昭宗年号。〕海内分崩，或跨据一方，或迁革异代，〔跨据一方，谓四方割据之国。迁革异代，谓中国数易主也。〕臣绍袭先业，奄有江表，顾以瞻乌未定，附凤何从！〔诗曰：瞻乌爰止，于谁之屋。汉耿纯曰，攀龙鳞，附凤冀。此言未见真主，则无从而归附也。〕今天命有归，声教远被，〔被，皮义翻。〕愿比两浙、湖南，仰奉正朔，谨守土疆，〔两浙自钱H以来，湖南自马殷以来，皆奕世奉事中国。〕乞收薄伐之威，〔薄，迫也。有锺鼓曰伐。诗云：薄伐西戎。又云：薄伐N狁。〕赦其后服之罪，首于下国，俾作外臣，则柔远之德，云谁不服！」又献金千两，银十万两，罗绮二千匹。晟谓冯延己曰：「此行当在左相，〔唐以冯延己为左仆射，位在孙晟上，故晟云然。〕晟若辞之，则负先帝。」既行，知不免，中夜，叹息谓崇质曰：「君家百口，宜自为谋。吾思之熟矣，终不负永陵一培土，余无所知！」〔永陵者，唐主父升墓也。培，蒲枚翻。唐陆龟蒙筑城词：「城上一培土，手中千万杵。」则培土以益土为义。一培土，犹言益一畚土也；又薄口翻。说文曰：培v，小耱也。欧史作「一g土」。〔【章：乙十一行本正作「g」；孔本同。】〕


     南汉甘泉宫使林延遇，阴险多计数，南汉主倚信之；诛灭诸弟，皆延遇之谋也。〔南汉主诛诸弟事并见前。〕乙未卒，国人相贺。延遇病甚，荐内给事龚澄枢自代，南汉主即日握澄枢知承宣院及内侍省。澄枢，番禺人也。〔龚澄枢继林延遇用事，南汉遂亡矣。番，音潘。禺，鱼容翻，又音愚。〕


     光．舒．黄招安巡检使、行光州刺史何超以安、随、申、蔡四州兵数万攻光州。〔九域志：光州，西南至安州六百里。随州，东至安州二百四十里，东北至申州二百五十里。申州，东至光州二百五十五里。光州，北至蔡州二百五十里。盖以邻郡之兵环而攻之。〕丙申，超奏唐光州刺史张绍弃城走，都监张承翰以城降。


     丁酉，行舒州刺史郭令图拔舒州，唐蕲州将李福杀其知州王承`，举州来降。遣六宅使齐藏珍攻黄州。〔九域志：舒州，西至蕲州二百九十八里。蕲州，西至黄州二百一十里。三州皆濒江。〕


     彰武留后李彦f，性贪虐，〔f，于伦翻。〕部民与羌胡作乱，攻之。上召彦f还朝。〔自延州召还。还，从宣翻，又如字。朝，直遥翻。〕


     秦、凤之C也，〔事见上卷上年。〕上赦所俘蜀兵以隶军籍，〔五代会要：显德二年十二月，以新收秦、凤州所擒川军署为怀恩军，所谓隶军籍也。〕从征淮南，复亡降于唐。〔复，扶又翻。〕癸卯，唐主表献百五十人；上悉命斩之。


     舒州人逐郭令图，铁骑都指挥使洛阳王审琦选轻骑夜袭舒州，复取之，令图乃得归。〔得复归舒州。〕


     马希崇及王延政之子继沂皆在扬州；诏抚存之。〔楚、闽世事中国，其后为南唐所俘，囚于扬州，周得扬州，故抚存之。〕


     丙午，孙晟等至上所。〔至行在所也。〕庚戌，上遣中使以孙晟诣寿春城下，〔【章：十二行本「下」下有「示刘仁赡」四字；乙十一行本同；孔本同；退斋校同。】〕且招谕之。仁赡见晟，戎服拜于城上。〔以边帅见宰相礼拜晟。〕晟谓仁赡曰：「君受国厚恩，不可开门纳寇。」上闻之，甚怒，晟曰：「臣为〔【章：十二行本「为」下有「唐」字；乙十一行本同；孔本同；退斋校同。】〕宰相，岂可教节度使外叛邪！」上乃释之。〔孙晟之辞直，周世宗亦何以罪之！〕


     唐主使李德明、孙晟言于上，请去帝号，〔去，羌吕翻。〕割寿、濠、泗、楚、光、海六州之地。〔六州之地皆濒淮，周既得之，则唐失长淮之险。藉使周从唐之请而罢兵，江北之地他日亦不能守矣。〕仍岁输金帛百万以求罢兵。〔输，春遇翻。〕上以淮南之地已半为周有，诸将捷奏日至，欲尽得江北之地，不许。德明见周兵日进，奏称：「唐主不知陛下兵力如此之盛，愿宽臣五日之诛，得归白唐主，尽献江北之地。」上乃许之。晟因奏遣王崇质与德明俱归。〔王崇质副孙晟来使。〕上遣供奉官安弘道送德明等归金陵，赐唐主书，其略曰：「但存帝号，何爽岁寒！〔爽，差也。言岁寒知松柏之后雕，此约不差也。许唐主自帝江南。〕傥坚事大之心，终不迫人于险。」又曰：「俟诸郡之悉来，〔谓江北诸郡也。〕即大军之立罢。言尽于此，更不烦云；〔烦，劳也。言更不劳云云也。〕苟曰未然，请从兹绝。」又赐其将相书，使熟议而来。唐主复上表谢。〔复，扶又翻。上，时掌翻。〕


     李德明盛称上威德及甲兵之强，劝唐主割江北之地；唐主不悦。宋齐丘以割地为无益；德明轻佻，言多过实，国人亦不之信。〔佻，土雕翻。国人，谓南唐通国之人。史言诞妄之士雅不足以孚乎人，不惟丧身，且误国事。〕枢密使陈觉、副使李征古素恶德明与孙晟，〔恶，乌路翻。〕使王崇质异其言，因谮德明于唐主曰：「德明卖国求利。」唐主大怒，斩德明于市。〔为锺谟为李德明修怨张本。〕


     吴程攻常州，破其外郭，执唐常州团练使赵仁泽，送于钱唐。仁泽见吴越王弘m不拜，责以负约；〔唐与吴越本通好，而吴越以周之命而攻唐，故责其负约。〕弘m怒，决其口至耳。元德昭怜其忠，为傅良药，得不死。〔唐非无忠臣也，不能用耳。为伪翻。〕


     唐主以吴越兵在常州，恐其侵逼润州，〔九域志：常州，西北至润州一百七十一里。〕以宣、润大都督燕王弘冀年少，〔少，诗照翻。〕恐甚不习兵，征还金陵。〔还，从宣翻。〕部将赵铎言于弘冀曰：「大王元帅，众心所恃，逆自退归，所部必乱。」弘冀然之，辞不就征，部分诸将，为战守之备。〔分，扶问翻。〕


     龙武都虞候柴宫宏，再用之子也，〔柴再用事杨氏为将，屡立战功，又及事徐温父子。〕沉默好施，〔沈，持林翻。好，呼到翻。施，式鼓翻。〕不事家产，虽典宿卫，日与宾客博弈饮酒，未尝言兵，时人以为非将帅材。〔将，即亮翻。帅，所类翻。〕至是，有言克宏久不迁官者，唐主以为抚州刺史。克宏请效死行陈，其母亦表称克宏有父风，可为将，苟不胜任，分甘孥戮。〔赵括之母不肯保任其子，柴克宏之母自称荐其子，皆知之审也。孥，子也。言与其子甘同戮也。行，户刚翻。陈，与阵同。胜，音升。分，扶问翻。孥，音奴。〕唐主乃以克宏为右武卫将军，使将兵会袁州刺史陆孟俊救常州。


     时唐精兵悉在江北，克宏所将数千人皆羸老，〔羸，伦为翻。〕枢密使李征古复以铠仗之朽蠹者给之。克宏诉于征古，征古慢骂之，众皆愤恚，〔恚，于避翻。〕克宏怡然。至润州，征古遣使召还，〔还，从宣翻，又如字。〕以神卫〔【严：「卫」改「武」。】〕统军朱匡业代之。燕王弘冀谓克宏：〔谓者，告语之也。〕「君但前战，吾当论奏。」乃表克宏才略可以成功，常州危在旦莫，〔莫，读曰暮。〕不宜中易主将。克宏引兵径趣常州，〔趣，七喻翻。〕征古复遣使召之，〔复，扶又翻。〕克宏曰：「吾计日破贼，汝来召吾，必奸人也！」命斩之。使者曰：「受李枢密命而来。」克宏曰：「李枢密来，吾亦斩之！」〔柴克宏前日之怡然，乃养成今日之勇决也。〕


     初，鲍修让、罗晟在福州，与吴程有隙，〔汉天福十二年，吴越使鲍修让戍福州，是年以吴程镇福州。〕至是，程抑挫之，二人皆怨。先是，唐主遣中书舍人乔匡舜使于吴越，〔先，悉荐翻。〕壬子，柴克宏至常州，蒙其船以幕，匿甲士于其中，声言迎匡舜。吴越逻者以告，〔逻，郎佐翻。〕程曰：「兵交，使在其间，〔用左传语。〕不可妄以为疑。」唐兵登岸，径薄吴越营，罗晟不痄战，纵之使趣程帐，〔趣，七喻翻。〕程仅以身免。克宏大破吴越兵，斩首万级。朱匡业至行营，克宏事之甚谨。吴程至钱唐，吴越王弘m悉夺其官。


     甲寅，蜀主以捧圣控鹤都指挥使李廷为左右卫圣诸军马步都指挥使，仍分卫圣、匡圣步骑为左右十军，以武定节度使吕彦琦等为使，〔为军使也。〕廷总之，如赵廷隐之任。〔蜀自李仁罕之诛，赵廷隐专总宿卫诸军，后为安思谦所谮罢，事并见前。〕


     初，柴克宏为宣州巡检使，始至，城堑不修，器械皆阙，吏云：「自田f、王茂章、李遇相继叛，〔唐天复三年，田f以宣州叛杨行密。天佑二年，王茂章叛。梁干化二年，李遇叛。事并见前纪。f，于伦翻。〕后人无敢治之者。」〔治，直之翻。〕克宏曰：「时移事异，安有此理！」悉缮完之。由是路彦铢攻之不克，〔史言宣州获全，亦柴克宏之力。〕闻吴程败，乙卯，引归。唐主以克宏为奉化节度使，克宏复请将兵救寿州，未至而卒。〔人有身死而名全者，柴克宏是也。克宏敌吴越可以胜，使遇周师，未必能尔。复，扶又翻。〕


     河阳节度使白重赞〔重，直龙翻。〕以天子南征，虑北汉乘虚入寇，缮完守备，且请兵于西京。西京留守王晏初不之与，又虑事出非常，乃自将兵赴之。重赞以晏不奉诏而来，拒不纳，遣人谓之曰：「令公昔在陕服，已立大功，〔谓天福十二年晏举陕城降汉高祖也。晏时兼中书令，故称为令公。陕，失冉翻。〕河阳小城，不烦枉驾！」晏惭怍而还。〔怍，疾各翻。还，从宣翻，又如字。〕孟、洛之民，数日惊扰。〔以王晏出兵而白重赞拒之，恐兵交而罹其祸。〕


     唐主命诸道兵马元帅齐王景达将兵拒周，以陈觉为监军使，前武安节度使边镐为应援都军使。〔边镐以失潭州夺节，今叙用之。〕中书舍人韩熙载上书曰：「信莫信于亲王，重莫重于元帅，安用监军使为！」〔句断。〕唐主不从。


     遣鸿胪卿潘承佑诣泉、建召募骁勇，承佑荐前永安节度使许文稹、〔稹，止忍翻。〕静江指挥使陈德诚、建州人郑彦华、林仁肇。唐主以文稹为西面行营应援使，彦华、仁肇皆为将。〔将，即亮翻。〕仁肇，仁翰之弟也。〔林仁翰见二百八十四卷晋出帝开运元年，唐主之保大二年也。〕


     夏，四月，甲子，以侍卫亲军都指挥使、归德节度使李重进为庐、寿等州招讨使，以武宁节度使武行德为濠州城下都部署。


     唐右卫将军陆孟俊自常州将兵万余人趣泰州，〔九域志：自常州北至泰州一百九十七里。〕周兵遁去，孟俊复取之，〔复取泰州。〕遣陈德诚戍泰州。孟俊进攻扬州，屯子蜀冈，韩令坤弃扬州走。〔蜀冈在扬州城西。扬州城在蜀冈东南，城之东南北皆平地，沟浍交贯，惟蜀冈诸山西接庐、滁。凡北兵南寇扬州，率循山而来，据高为垒以临之。今陆孟俊据蜀冈以断周兵援路，故韩令坤惧而走。〕帝遣张永德将兵救之，令坤复入扬州。〔援兵至，故复入扬州。〕帝又遣太祖皇帝将兵屯六合。〔六合县，属扬州，在州西北一百三十里。刘d曰：六合，汉临淮郡之堂邑县，晋置秦郡，北齐置秦州，隋置方州，后废，唐武德初置六合县。〕太祖皇帝令曰：「扬州兵有过六合者，折其足！」〔自扬州西北归，须过六合，故云然。折，而设翻。〕令坤始有固守之志。


     帝自至寿春以来，命诸军昼夜攻城，久不克；会大雨，营中水深数尺，〔深，式浸翻。〕攻具及士卒失亡颇多，〔时周兵以方舟载禄，自淝河中流击寿春城。又东巨竹数十万竿，上施板屋，号曰「竹龙」，载甲士以攻之。会淝水暴涨，禄舟、竹龙皆漂向南岸，为唐兵所焚。〕粮运不继，李德明失期不至，〔李德明归至金陵被诛。〕乃议旋师。或劝帝东幸濠州，声言寿州已破；从之。己巳，帝自寿春循淮而东，乙亥，至濠州。〔九域志：寿州，东至濠州三百八十里。〕


     韩令坤败唐兵于城东，〔此扬州城东也。败，补迈翻。〕擒陆孟俊。初，孟俊之废马希萼立希崇也，〔事见二百九十卷太祖广顺元年。〕灭故舒州刺史杨昭恽之族而取其财，〔恽，于粉翻。薛史曰：杨昭恽，长沙人，父谥，事马殷为节度行军司马。谥仲女为衡阳王夫人。希声袭位，昭恽迁衡州刺史。自以地连戚里，积财货，建大第，二子为牙内都将，少长豪富，任气凌下，士大夫恶之。长沙兵乱，陆孟俊怒曰：「杨氏怙宠灭义，为国人所患久矣。」于是族灭杨氏。「舒」，当作「衡」。〕杨氏有女美，献于希崇。令坤入扬州，希崇以杨氏遗令坤，令坤嬖之。〔遗，唯季翻。嬖，卑义翻，又必计翻，爱也，幸也。〕既获孟俊，将械送帝所；杨氏在帘下，忽抚膺恸哭，令坤惊问之，对曰：「孟俊昔在潭州，杀妾家二百口，今日见之，请复其冤。」令坤乃杀之。〔史言人不可妄杀，虽女子亦能复雠。〕


     唐齐王景达将兵二万自瓜步济江，距六合二十余里，设栅不进。诸将欲击之，太祖皇帝曰：「彼设栅自固，惧我也。今吾众不满二千，若往击之，则彼见吾众寡矣；不如俟其来而击之，破之必矣！」居数日，唐出兵趣六合，〔趣，七喻翻。〕太祖皇帝奋击，大破之，杀获近五千人，〔近，其靳翻。〕余众尚万余，走渡江，争舟溺死者甚众，于是唐之精卒尽矣。


     是战也，士卒有不致力者。太祖皇帝阳为督战，以剑斫其皮笠。明日，淘钠淦ん遥有剑迹者数十人，皆斩之，由是部兵莫敢不尽死。


     先是，唐主闻扬州失守，命四旁发兵取之。〔先，悉荐翻。〕己卯，韩令坤奏败扬〔【章：十二行本「扬」作「楚」；乙十一行本同；孔本同；张校同。】〕州兵万余人于湾头堰，〔九域志：扬州江都县有湾头镇，在今扬州城北十五里。败，补迈翻。〕获涟州刺史秦进崇；〔唐盖置涟州于涟水县。九域志：涟水，西南至楚州六十里。〕张永德奏败泗州〔【章：十二行本「州」下有「兵」字；乙十一行本同；孔本同。】〕万余人于曲溪堰。〔曲溪，在盱眙县西南十里。按昭信图经：曲溪堰，亦谓之新河堰。〕


     丙戌，以宣徽南院使向训为淮南节度使兼沿江招讨使。


     涡口奏新作浮梁成，丁亥，帝自濠州如涡口。〔涡口，涡水入淮之口。郡县志：涡口城，东南至濠州九十里。涡，音戈。〕


     帝锐于进取，欲自至扬州，范质等以兵疲食少，泣谏而止。帝尝怒翰林学士窦仪，欲杀之；范质入救之，帝望见，知其意，即起避之，质趋前伏地，叩头谏曰：「仪罪不至死，臣为宰相，致陛下枉杀近臣，罪皆在臣。」继之以泣。帝意解，乃释之。


     北汉葬神武帝于交城北山，〔隋分晋阳县置交城县，取县西北古交城为名，初治交山，唐天授元年，移治却波村。九域志：在阳曲县西南一百里。宋白曰：大通监，本古交城之地，管东西二冶烹铁务，东冶在绵上县，西冶在交城县北山。〕庙号世祖。


     五月，丙〔【章：十二行本「丙」作「壬」；乙十一行本同；孔本同；张校同。】〕辰朔，以涡口为镇淮军。


     丙申，唐永安节度使陈诲败福州兵于南台江，〔今福州南九里有钓龙台山，临江，南台江当即是此地。薛史地理志：福州福唐县，晋天福初改为南台县，盖以江名县也，后复旧。〕俘斩千余级。唐主更命永安曰忠义军。〔晋开运二年，唐克建州，置永安军。更，工衡翻。〕诲，德诚之父也。


     戊戌，帝留侍卫亲军都指挥使李重进等围寿州，自涡口北归；乙卯，至大梁。〔自涡口至大梁七百四十里。〕


     六月，壬申，赦淮南诸州系囚，除李氏非理赋役，事有不便于民者，委长吏以闻。〔长，知两翻。〕


     侍卫步军都指挥使、彰信节度使李继勋营于寿州城南，唐刘仁赡伺继勋无备，〔伺，相吏翻。〕出兵击之，杀士卒数百人，焚其攻具。


     唐驾部员外郎朱元因奏事论用兵方略，唐主以为能，命将兵复江北诸州。〔将，即亮翻；下同。〕


     秋，七月，辛卯朔，以周行逢为武平节度使，制置武安、静江等军事。行逢既兼总湖、湘，乃矫前人之弊，留心民事，悉除马氏横赋，〔横，户孟翻；下骄横同。马氏自希范以来始加赋于境内。〕贪吏猾民为民害者皆去之，〔去，羌吕翻。〕择廉平吏为刺史、县令。


     朗州民夷杂居，刘言、王逵旧将多骄横，行逢壹以法治之，无所宽假，众怨怼且惧。〔治，直之翻。怼，直类翻。〕有大将与其党十余人谋作乱，行逢知之，大会诸将，于座中擒之，数曰：「吾恶衣粝食，充实府库，正为汝曹，〔数，所具翻，责数也。粝，卢达翻。为，于伪翻。〕何负而反！今日之会，与汝诀也！」立挝杀之，座上股栗。行逢曰：「诸君无罪，皆宜自安。」乐饮而罢。〔挝，侧瓜翻。乐，音洛。〕


     行逢多计数，善发隐伏，将卒有谋乱及叛亡者，行逢必先觉，擒杀之，所部凛然。然性猜忍，常散遣人密诸州事，〔，古永翻，又Q正翻。〕其之邵州者，无事可复命，但言刺史刘光委多宴饮。行逢曰：「光委数聚饮，〔数，所角翻。〕欲谋我邪！」即召还，杀之。亲卫指挥使、衡州刺史张文表恐获罪，求归治所；〔永解兵柄归衡州也。〕行逢许之。文表岁时馈献甚厚，及谨事左右，由是得免。〔其后行逢临卒，谓其子保权曰：「吾起陇亩，为团兵，同时十人皆诛，张文表独存。」是时王逵、张仿、何敬真、朱全L、潘叔嗣皆已死，唯蒲公益、宇文琼、彭万和与文表，史不言其有他，此三人者必又相继为行逢所杀，而文表独免也。行逢死，则文表叛矣。


     行逢妻郧国夫人邓氏，〔郧，音云。路振九国志作「严氏」。〕陋而刚决，善治生，〔治，直之翻。〕党谏行逢用法太严，人无亲附者，行逢怒曰：「汝妇人何知！」邓氏不悦，因请之村墅视田园，遂不复归府舍。〔之，往也。墅，承与翻。复，扶又翻。府舍，朗州府舍也。〕行逢屡遣人迎之，不至；一旦，自帅僮仆来输税，〔帅，读曰率。输，春遇翻；下同。〕行逢就见之，曰：「吾为节度使，夫人何自苦如此！」邓氏曰：「税，官物也。公为节度使，不先输税，何以率下！且独不记为里正代人输税以免楚挞时邪t」行逢欲与之归，不可，〔不肯归府舍也。〕曰：「公诛杀太过，常恐一旦有变，村墅易为逃匿耳。」〔易，以豉翻。〕行逢惭怒，其僚属曰：「夫人言直，公宜纳之。」


     行逢伲唐德永补吏，行逢曰：「汝才不堪为吏，吾今私汝则可矣；汝居官无状，吾不敢以法贷汝，则亲戚之恩绝矣。」与之耕牛、农具而遣之。


     行逢少时尝坐事黥，隶辰州铜坑，〔少，诗照翻。黥，其京翻。唐文宗之世，天下铜坑五十，辰州不在其数。辰州铜坑，盖马氏所置也。〕或说行逢：「公面有文，恐为朝廷使者所嗤，〔说，式芮翻。嗤，丑之翻。〕请以药灭之。」行逢曰：「吾闻汉有黥布，不害为英雄，吾何耻焉！」〔黥布事见八卷秦二世二年。〕


     自刘言、王逵以来，屡举兵，将吏积功及所羁縻蛮夷，检校官至三公者以千数。〔羁縻蛮夷，谓溪峒诸蛮夷。〕前天策府学士徐仲雅，自马希广之废，杜门不出，〔马希广废事见二百八十九卷汉干佑二年。〕行逢慕之，署节度判官。仲雅曰：「行逢昔趋事我，柰何为之幕吏！」辞疾不至。行逢迫胁固召之，面授文牒，终辞不取，行逢怒，放之邵州，既而召还。会行逢生日，诸道各遣使致贺，行逢有矜色，谓仲雅曰：「自吾兼镇三府，〔三府，武平、武安、静江军府也。〕四邻亦畏我乎t」仲雅曰：「侍中境内，〔周行逢加侍中，故徐仲雅称之。〕弥天太保，痰厮究眨四邻那得不畏！」行逢复放之邵州，〔复，扶又翻。〕竟不能屈。有僧仁及，为行逢所信任，军府事皆预之，亦加检校司空，娶数妻，出入导从如王公。〔从，才用翻。〕


     辛亥，宣懿皇后符氏殂。


     唐将朱元取舒州，刺史郭令图弃城走。李平取蕲州。唐主以元为舒州团练使，平为蕲州刺史。元又取和州。〔朱元、李平，皆李守贞所遣求救于唐者也，事见二百八十八卷汉干佑元年。〕


     初，唐人以茶盐强民而征其粟帛，谓之博征，〔强，其两翻。博，博易也。言以茶盐博易而征其粟帛。〕又兴营田于淮南，民甚苦之；及周师至，争奉牛酒迎劳。〔劳，力到翻。〕而将帅不之恤，〔帅，所类翻。〕专事俘掠，视民如土芥；民皆失望，相聚山泽，立堡壁自固，操农器为兵，〔操，七刀翻。〕积纸为甲，时人谓之「白甲军」。周兵讨之，屡为所败，〔败，补迈翻。〕先所得唐诸州，多复为唐有。


     唐之援兵营于紫金山，〔紫金山在寿春南；或云即八公山。〕与寿春城中烽火相应。淮南节度使向训奏请以广陵之兵并力攻寿春，俟克城，更图进取，诏许之。训封府库以授扬州主者，命扬州牙将分部按行城中，秋毫不犯，〔分，扶问翻。行，下孟翻。〕扬州民感悦，军还，或负糗L以送之。〔糗，去久翻，熬米麦为之。L，平秘翻，干饭也。〕滁州守将亦弃城去，皆引兵趣寿春。


     唐诸将请据险以邀周师，宋齐丘曰：「如此，则怨益深。」〔【章：十二行本「深」下有「不如纵之以德于敌，则兵易解也」十三字；乙十一行本同；孔本同；退斋校同。】〕乃命诸将各自保守，毋得擅出击周兵。由是寿春之围益急。齐王景达军于濠州，遥为寿州声援，军政皆出于陈觉，景达署纸尾而已，拥兵五万，无决战意，〔呜呼！比年襄阳之陷，得非援兵不进之罪也！〕将吏畏觉，无敢言者。


     八月，戊辰，端明殿学士王朴、司天少监王处纳〔【纳】〕选显德钦天历，上之。〔初，王处讷私造明玄历于家，因唐世所行崇玄历而明之也。帝以王朴通于历数，乃诏朴撰定，以步日、步月、步星、步发敛为四篇，合为历经，并着显德三年七政细行历一卷，以为钦天历。〕诏自来岁行之。


     殿前都指挥使、义成节度使张永德屯下蔡，唐将林仁肇以水陆军援寿春；永德与之战，仁肇以船实薪刍，因风纵火，欲焚下蔡浮梁，俄而风回，唐兵败退。永德为铁绠千余尺，〔绠，苦杏翻。〕距浮梁十余步，横绝淮流，系以巨木，由是唐兵不能近。〔近，其靳翻。〕


     九月，丙午，以端明殿学士、左散骑常侍、权知开封府事王朴为户部侍郎，充枢密副使。


     冬，十月，癸酉，李重进奏唐人寇盛唐，铁骑都指挥使王彦升等击破之，斩首三千余级。彦升，蜀人也。


     丙子，上谓侍臣：「近朝征敛谷帛，多不俟收获、纺绩之毕。」〔「侍臣」之下有「曰」字，文意乃足。近朝，犹言近代也。朝，直遥翻；下同。〕乃诏三司，自今夏税以六月，秋税以十月起征，〔五代会要曰：二税起征，皆以月一日。〕民间便之。


     山南东道节度使、守太尉兼中书令安审琦镇襄州十余年，〔汉天福十二年，安审琦镇襄阳，至是十年矣。〕至是入朝，除守太师，遣还镇。既行，上问宰相：「卿曹送之乎t」对曰：「送至城南，审琦深感圣恩。」〔五代以来，方镇入朝者，或留不遣，或易置之；今加官遣还镇，故感恩。〕上曰：「近朝多不以诚信待诸侯，诸侯虽有欲效忠节者，其道无由。王者但毋失其信，何患诸侯不归心哉！」


     壬午，张永德奏败唐兵于下蔡。〔败，补迈翻。〕是时唐复以水军攻永德，〔复，扶又翻。〕永德夜令善游者没其船下，縻以铁锁，纵兵击之，船不得进退，溺死者甚众。永德解金带以赏善游者。


     甲申，以太祖皇帝为定国节度使兼殿前都指挥使。〔定国军，即同州匡国军也。太祖登极，避御名，始改为定国军，史亦因以后所改军号书之。〕太祖皇帝表渭州军事判官赵普为节度推官。


     张永德与李重进不相悦，永德密表重进有二心，帝不之信。时二将各拥重兵，众心忧恐。重进一日单骑诣永德营，〔李重进时在寿州城下，张永德营下蔡。〕从容宴饮，谓永德曰：「吾与公幸以肺附俱为将帅，〔从，千容翻；下同。李重进，太祖之甥；张永德，太祖之伲，故云然。〕奚相疑若此之深邪t」永德意乃解，众心亦安。唐主闻之，以蜡丸遣重进，诱以厚利，其书皆谤毁及反间之语；〔遗，唯季翻。诱，以久翻。间，古苋翻。〕重进奏之。


     初，唐使者孙晟、锺谟从帝至大梁，帝待之甚厚，每朝会，班于中书省官之后，时召见，饮以醇酒，〔饮，于鸩翻。〕问以唐事。晟但言「唐主畏陛下神武，事陛下无二心。」及得唐蜡书，帝大怒，召晟，责以所对不实。晟正色抗辞，请死而已。问以唐虚实，默不对。十一月，乙巳，帝命都承旨曹翰送晟于右军巡院，〔侍卫亲军分左右军，各有巡院，以鞫系囚。〕更以帝意问之；翰与之饮酒数行，从容问之，晟终不言。翰乃谓曰：「有敕，赐相公死。」〔以唐所授官称之。〕晟神色怡然，索袍笏，整衣冠，南向拜曰：「臣谨以死报国。」乃就刑。〔索，山客翻。孙晟可谓尽节于所事矣。〕并从者百余人皆杀之，〔从，才用翻。〕贬锺谟耀州司马。既而帝怜晟忠节，悔杀之，召谟，拜卫尉少卿。


     帝召华山隐士真源陈抟，〔真源，汉苦县，隋为谷阳县，唐高宗干封元年以老子所生之地改为真源县，载初元年改为仙源县，神龙元年复曰真源，属亳州。宋大中祥符七年改曰卫真县。九域志：在亳州西六十里。抟，徒丸翻。〕问以飞升、黄白之术，〔飞升者，谓羽化而升仙。黄白者，谓炼白金为黄金。〕对曰：「阶下为天下，当以治天下为务，安用此为！」戊申，遣还山，诏州县长吏常存问之。〔治，直之翻。长，知两翻。〕


     十二月，壬申，以张永德为殿前都点检。〔后唐以来，车驾行幸及出征，则置大内都点检之官。后周选骁勇之士充殿前诸班，始置殿前都点检于都指D使之上。自宋太祖皇帝以殿前都点检登极，是后不复除授。〕


     分命中使发陈、蔡、宋、亳、颍、兖、曹、单等州丁夫〔【章：十二行本「夫」下有「数万」二字；乙十一行本同；孔本同；张校同。】〕城下蔡。〔单，音善。〕


     是岁，唐主诏淮南营田害民尤甚者罢之。遣兵部郎中陈处尧持重币浮海诣契丹乞兵；〔处，昌吕翻。考异曰：十国纪年作「兵部郎中段处常」。今从晋阳见闻录。〕契丹不能为之出兵，〔为，于伪翻。〕而留处尧不遣。处尧刚直有口辩，久之，忿怼，数面责契丹主，〔怼，直类翻。数，所角翻。〕契丹主亦不之罪也。


     蜀陵、荣州獠反，〔宋白曰：晋太元中，益州刺史毛璩置西城戍于汉武阳县之东境，周闵帝元年于此置陵州，因陵井为名。荣州，古夜郎国，汉开为南安县地。萧齐于此置南安郡，隋废郡，以其地属资阳郡；唐武德初，割资之大牢、威远二县置荣州，取境有荣德山为名。獠，鲁皓翻。〕弓箭库使赵季文讨平之。〔职官分纪曰：唐有内弓箭库使，五代去「内」字。〕


     吴越王弘m括境内民兵，劳扰颇多，判明州钱弘亿手疏切谏，罢之。


     四年〔（丁巳、五九七）〕


     春，正月，己丑朔，北汉大赦，改元天会。以翰林学士卫融为中书侍郎、同平章事，内客省使段恒为枢密使。〔恒，户登翻。〕


     宰相屡请立皇子为王，上曰：「诸子皆幼；〔上诸子，宗训是为恭帝，次熙让、熙谨、熙诲。」〕且功臣之子皆未加恩，而独先朕子，能自安乎！」


     周兵围寿春，连年未下，〔前年十一月，周兵始攻寿州。〕城中食尽。齐王景达自濠州遣应援使、永安节度使许文稹、都军使边镐、北面招讨使朱元将兵数万，淮救之，军于紫金山，列十余寨如连珠，与城中烽火晨夕相应，又筑甬道抵寿春，〔甬，余拱翻。〕欲运粮以馈之，绵亘数十里。将及寿春，李重进邀击，大破之，死者五千人，夺其二寨。丁未，重进以闻。戊申，诏以来月幸淮上。


     刘仁赡请以边镐守城，自帅众决战；〔帅，读曰率。〕齐王景达王许，仁赡愤邑成疾。其幼子崇谏夜泛舟渡淮北，为小校所执，〔校，户教翻。〕仁赡命腰斩之，左右莫敢救，监军使周廷构哭于中门以救之；仁赡不许。廷构复使永救于夫人，〔复，扶又翻。使，疏吏翻。〕夫人曰：「妾于崇谏非不爱也，然军法不可私，名节不可亏；若贷之，则刘氏为不忠之门，妾与公何面目见将士乎！」趣命斩之，然后成丧。〔趣，读曰促。〕将士皆感泣。


     议者以唐援兵尚强，多请罢兵，帝疑之。李谷寝疾在第，二月，丙寅，帝使范质、王溥就与之谋，谷上疏，以为：「寿春危困，破在旦夕，若銮驾亲征，则将士争奋援兵震恐，城中知亡，必可下矣！」上悦。


     庚午，诏有司更造祭器、祭玉等，命国子博士聂崇义讨论制度，为之图。〔祭器，樽、彝、、簋、笾、豆之属也。祭玉，苍璧礼天、黄琮礼地、青圭礼东方、赤璋礼南方、白琥礼西方、玄璜礼北方也。时礼官博士准诏议祭器、祭玉制度，国子祭酒尹拙引崔灵恩三礼义宗云：苍璧，所以礼天，其长十有二寸，盖法天之十二时，又引江都集、白虎通诸书所说，云璧皆外圆内方。又云，黄琮所以礼地，其长十寸，以法地之数。其琮外方内圆，八角而有好。国子博士聂崇义以为璧内外皆圆，其径九寸。按阮氏、郑玄图皆云九寸。周礼玉人职，又有九寸之璧。及引尔雅云：肉倍好谓之璧，好倍肉谓之瑗，肉好若一谓之环。郭璞注云：好，孔也。肉，边也。而不载尺寸之数。崇义又引冬官玉人云：璧好三寸。尔雅云：肉倍谓之璧。盖两边肉各三寸，通好共九寸，则其璧九寸明矣。崇义又云：黄琮八方以象地，每角各剡出一寸六分，共长八寸，厚一寸。按周礼图及阮氏图并无好。又引冬官玉人云：，八角而无好。崇义又云：琮、璜、圭、璧，并是礼天地之器，而尔雅唯言璧、环、瑗三者有好，其余琮、璜诸器并不言之，则黄琮八角而无好明矣。时太常卿田敏已下以崇义援引周礼正文为是，乃从之。更，工衡翻。聂，尼辄翻。〕


     甲戌，以王朴权东京留守兼判开封府事，以三司使张美为大内都巡检，以侍卫都虞候通为京城内外都巡检。


     乙亥，帝发大梁。先是周与唐战，〔先，悉荐翻。〕唐水军锐敏，周人无以敌之，帝每以为恨。返自寿春，于大梁城西汴水侧造战舰数百艘，〔舰，户黯翻。艘，苏遭翻。〕命唐降卒教北人水战，数月之后，纵横出没，〔纵，子容翻。〕殆胜唐兵。至是命名骁卫大将军王环将水军数千自闵河沿颍入淮，〔丁度曰：闵河，本曰琵琶沟，今名蔡汀。颍，颍河也，注详见后卷蔡河下。今按蔡河自东京戴楼门入京城，出宣化水门，投东南下，经陈州，至蔡口，入颍河。颍河自嵩山发源，由颍昌至鹿邑界，过蔡河口，与蔡河合流，经顺昌府颍上县，至西正阳，入淮河。〕唐人见之大惊。


     乙酉，帝至下蔡；三月，己丑夜，帝渡淮，抵寿春城下。庚寅旦，躬擐甲胄，〔擐，音宦。〕军于紫金山南，命太祖皇帝击唐先锋寨及山北一寨，皆破之，斩获三千余级，断其甬道，〔断，音短。〕由是唐兵首尾不能相救。至暮，帝分兵守诸寨，还下蔡。


     唐朱元恃功，颇违元帅节度；〔朱元恃其复舒、和之功也。〕陈觉与元有隙，屡表元反复，不可将兵，唐主以武昌节度使杨守忠代之。守忠至濠州，觉以齐王景达之命，召元至濠州计事，将夺其兵；元闻之，愤怒，欲自杀，门下客宋说元曰：「大丈夫何往不富贵，何必为妻子死乎！」〔，其冀翻。说，式芮翻。为，于伪翻。〕辛卯夜，元与先锋壕寨使朱仁裕等举寨万余人降；裨将时厚卿不从，元杀之。


     帝虑其余众沿流东溃，遽命虎捷左厢都指挥使赵晁〔五代会要：广元年，改侍卫马军曰龙捷左、右军，步军曰虎捷左、右军。晁，直遥翻。〕将水军数千沿淮而下。壬辰旦，帝军于赵步，〔赵步在淮河北岸水滨泊舟之地。人坎岸为道以上下，谓之步。赵步，以赵氏居其地而得名。今自寿春花下靥镇沿淮东下百余里，得赵步滩，又东径梁城滩北，齐、梁控扼之地也。淮水中有梁城滩，又东二十五里至洛河口。〕诸将击唐紫金山寨，大破伲杀获万余人，擒许文稹、边镐、杨守忠。余众果沿淮东走，帝自赵步将骑数百循北岸追之，诸将以步骑循南岸追之，水军自中流而下，唐兵战溺死及降者殆四万人，获船舰粮仗以十万数。晡时，帝驰至荆山洪，〔湔山，在濠州锺离县西八十三里，即梁武帝筑堰之地。今怀远军正治荆山。〕距赵步二百余里。是夜，宿镇淮军，〔镇淮军，时置于涡口。〕癸酉，从官始至。〔从，才用翻。〕刘仁赡闻援兵败，扼吭叹息。〔吭，苦郎翻。〕


     甲午，发近县丁夫〔【章：十二行本「夫」下有「数千」二字；乙十一行本同；孔本同；张校同。】〕城镇淮军，为二城，夹淮水，徙下蔡浮梁于其间，扼濠、寿应援之路。会淮水涨，唐濠州都监彭城郭廷谓以水军淮，欲掩不备，焚浮梁；右龙武统军赵匡赞觇知之，〔觇，丑廉翻，又丑艳翻。〕伏兵邀击，破之。


     唐齐王景达及陈觉皆自濠州奔归金陵，惟静江指挥使陈德诚全军而还。〔陈德诚，诲之子也。还，从宣翻，又如字。〕


     戊戌，以淮南节度使向训为武宁节度使、淮南道行营都监，将兵戍镇淮军。


     己亥，上自镇淮军复如下蔡。庚子，赐刘仁赡诏，使自择祸福。


     唐主议自督诸将拒周，中书舍人乔匡舜上疏切谏，唐主以为沮众，流抚州。〔沮，在吕翻。〕唐主问神卫统军朱匡业、刘存忠以守御方略，匡业诵罗隐诗曰：「时来天地皆同力，运去英雄不自由。」存忠以匡业言为然。唐主怒，贬匡业抚州副使，流存忠于饶州。既而竟不敢自行。


     甲辰，帝耀兵于寿春城北。唐清淮节度使兼侍中刘仁赡病甚，不知人，丙午，监军使周廷构、营田副使孙羽等作仁赡表，遣使奉之来降。丁未，帝赐仁赡诏，遣合门使万年张保续入城宣谕，仁赡子崇让复山谢罪。戊申，帝大陈甲兵，受降于寿春城北，廷构等升仁赡出城，〔升，音余，又羊茹翻。〕仁赡卧不能起，帝慰劳赐赉，〔劳，力到翻。赉，来代翻。〕复令入城养疾。〔复，扶又翻。考异曰：实录：「时仁赡卧疾已亟，遂翻然纳款，而城内诸军万计，皆屏息以听其命。」又曰：「仁赡轻财重士，法令严肃，故能以一城之众连年拒守。逮其来降，而其下无敢窃议者，斯亦一时之名将也。」欧阳史：「三月，仁赡病甚，已不知人，其副使孙羽诈为仁赡书，以城降。世宗命升仁赡至帐前，嗟叹久之，赐以玉带、御马，复使入城养疾。是日，制曰：『刘仁赡尽忠所事，抗节无亏，前代名臣，几人可比！予之南伐，得尔为多。』乃拜仁赡检校太尉兼中书令、天平军节度使。仁赡不能受命而卒。世宗追封彭城郡王，以其子崇赞为怀州刺史。李景闻仁赡卒，亦赠太师。」又曰：「仁赡既杀其子以自明矣，岂有垂死而变节者乎！」今周世宗实录载仁赡降书，盖其副使孙羽等所为也。当世宗时，王环为蜀守秦州，攻之久不下，其后力屈而降，世宗颇嗟其忠，然止以为大将军。视世宗待二人之薄厚而考制书，乃知仁赡非降者也。今从之。


     庚戌，徙寿州治下蔡，〔寿州，宋升为寿春府，至今治下蔡县，而寿春故县自为县，在淮水之南，西北距下蔡二十五里。高宗南渡，复于寿州旧治寿春县建安丰军，以为控扼之地，盖地险所在，通古今不能易也。宋白曰：下蔡，古之蔡国，吴之州来。左传「蔡成公迁于州来，谓之下蔡」，是也，汉为下蔡县；梁于硖石山筑城以拒魏，即今县城也。〕赦州境死罪以下。州民受唐文书聚山林者，并召令复业，勿问罪；有尝为其杀伤者，毋得雠讼。向日政令有不便于民者，令本州岛条奏。辛亥，以刘仁赡为天平节度使兼中书令，制辞略曰：「尽忠所事，抗节无亏，前代名臣，几人堪比！朕之伐叛，得尔为多。」是日，卒，追赐爵彭城郡王。唐主闻之，亦赠太师。帝复以清淮军为忠正军〔杨氏以寿州置忠正军，后改清淮军，今复为忠正军以旌刘仁赡之节。按薛史：唐明宗天成二年，诏升寿州为忠正军。长兴二年闰五月己丑，升庐州为昭顺军。八月癸酉，升州为昭信军。宋白续通典曰：寿州，后唐天成元年升为顺化军节度。今并存之，以俟博考。〕以旌仁赡之节，以右羽林统军杨信为忠正节度使、同平章事。


     前许州司马韩伦，侍卫马军都指挥使令坤之父也。令坤领镇安节度使，伦居于陈州，〔陈州，镇安军治所。〕干预政事，贪污不法，为公私患，为人所讼，令坤屡为之泣请。〔屡为，于伪翻。〕癸丑，诏免伦死，流沙门岛。〔登州蓬莱县有沙门岛，置沙门寨。〕


     伦后得赦还，居洛阳，与光禄卿致仕柴守礼及当时将相王溥、王晏、王彦超之父游处，恃势恣横，洛阳人畏之，谓之十阿父。〔处，昌吕翻；下处之同。横，户孟翻。阿，乌葛翻。〕帝既为太祖嗣，人无敢言守礼子者，但以元舅处之，优其俸给，未尝至大梁；尝以小忿杀人，有司不敢诘，〔诘，去吉翻。〕帝知而不问。


     诏开寿州仓振饥民。丙辰，帝北还；〔还，从宣翻。〕夏，四月，己巳，至大梁。


     诏修永福殿，命宦官孙延希董其役。丁丑，帝至其所，见役徒有削窃为匕，瓦中n饭者，〔窃，方废翻，木札也。匕，卑履翻。n，徒滥翻。〕大怒，斩延希于市。


     帝之克秦、凤也，〔事见上卷二年。〕以蜀兵数千人为怀恩军。乙亥，遣怀恩指挥使萧知远等将士八百余人西还。〔既以示中国威德，又欲使之言己克平淮南数千里之地，〕以恐动蜀人。


     壬午，李谷扶疾入见，〔见，贤遍翻。〕帝命不拜，坐于御坐之侧。〔御坐，徂卧翻。〕谷恳辞禄位，不许。


     甲申，分江南降卒为六军、三十指挥，号怀德军。


     乙酉，诏疏汴水北入五丈河，〔河自都城历曹、济及郓，其广五丈，旧名五丈河；宋开宝六年，诏改名广济河。薛史曰：浚五丈河，东流于定陶，入于济，以通齐、鲁运路。〕由是齐、鲁舟楫皆达于大梁。


     五月，丁酉，以太祖皇帝领义成节度使。


     诏以律令文古难知，格敕烦杂不壹，命御〔【章：十二行本「御」上有「侍」字；乙十一行本同；张校同。史知杂事张等〔唐制：御史台有侍御史六人，以久次者一人知杂事，谓之杂端。杜佑通典曰：知杂事，谓之南床，殿中、监察不得坐。凡侍御史之例，不出累月，迁登南省，故谓之南床。百官察其行止、出入、揖让、去就，殿以下皆禀而随之。，丞职翻。〕训释，详定为刑统。〔刑统一书，终宋之世行之。〕


     唐郭廷谓将水军断涡口浮梁，又袭败武宁节度使武行德于定远，〔断，音短。败，补迈翻。〕行德仅以身免。唐主以廷谓为滁〔【严：「滁」改「濠」。】〕州团练使，充上淮水陆应援使。〔上淮，谓淮水之上游也。〕


     蜀人多言左右卫圣马步都指挥使、保宁节度使、同平章事李廷为将败覆，〔败覆，谓败军而秦、凤、阶、成四州之地覆没。〕不应复典兵；〔应，于陵翻。不应，犹言不当也。复，扶又翻。〕廷亦请罢去。六月，乙丑蜀主加廷检校太尉，罢军职。李太后以典兵者多非其人，谓蜀主曰：「吾昔见庄宗跨河与梁战，及先帝在太原，平二蜀，诸将非有大功，无得典兵，故士卒畏服。〔李太后本唐庄宗后宫，庄宗以赐蜀高祖，故能言二主时事。〕今王昭远出于厮养，〔王昭远，成都人，年十三，事东郭禅师智N为童子。蜀高祖尝饭僧于府，昭远执巾履随智N以入，高厂爱其慧黠，时后主方就学，令昭远给事左右，由是见亲狎。厮，音斯。养，余亮翻。〕伊审征、韩保贞、赵崇韬皆膏粱乳臭子，〔按路振九国志：赵崇韬者，廷隐之子。〕素不习兵，徒以旧恩于人上，平时谁敢言者，一旦疆场有事，安能御大敌乎！以吾观之，惟高彦俦太原旧人，终不负汝，自余无足任者。」蜀主不能从。〔及孟氏之亡，仅高彦俦一人能以死殉国；至蜀主之死，其母亦不食而卒。妇人志节如此，丈夫多有愧焉者。〕


     丁丑，以前华州刺史王祚为颍州团练使。祚，溥之父也。溥为宰相，祚有宾客，溥常朝服侍立；〔华，户化翻。朝，直遥翻。〕客坐不安席，祚曰：「R犬不足为起。」〔R，与豚同。足为，于伪翻。〕


     秋，七月，丁亥，上治定远军及寿春城南之败，〔定远，县名，属濠州。「军」字衍。定远之败见上五月。寿春城南之败见去年六月。〕以武宁节度使兼中书令武行德为左卫上将军，河阳节度使李继勋为右卫大将军。


     北汉主初立七庙。〔北汉主自以承高祖、隐帝之后，与僭窃者不同；然地狭国贫，日困于兵，今始能立七庙以仿天子之制。〕


     司空兼门下侍郎、同平章事李谷卧疾二年，凡九表辞位；八月，乙亥，罢守本官，令每月肩舆一诣便殿议政事。


     以枢密副使、户部侍郎王朴检校太保，充枢密使。


     怀恩军至成都，〔是年四月遣怀恩军西还，今方至成都。〕蜀主遣梓州别驾胡立等八十人东还，〔胡立为蜀所禽见上卷二年。还，从宣翻。〕且致书为谢，请通好。〔好，呼到翻。〕癸未，立等至大梁。帝以蜀主抗礼，不之答；蜀主闻之，怒曰：「朕为天子郊祀天地时，尔犹作贼，何敢如是！」


     九月，中书舍人窦俨上疏请令有司讨论古今礼仪，作大周通礼，考正锺律，作大周正乐。又以为：「为政之本，莫大择人；择人之重，莫先宰相。自有唐之末，轻用名器，始为辅弼，即兼三公、仆射之官。故其未得之也，则以趋竞为心；既得之也，则以容默为事。但思解密勿之务，守崇重之官，逍遥林亭，保安宗族。乞令即日宰相于南宫三品、两省给、舍以上，各举所知。〔即日宰相，谓见在相位者。南宫，谓尚书省也。三品，谓六部尚书也。两省，谓中书、门下省也。给、舍，谓给事中、中书舍人也。〕若陛下素知其贤，自可登庸；〔庸，用也。〕若其未也，且令以本官权知政事。期岁之间，察其职业，若果能堪称，〔堪称，堪其任，称其职也。称，尺证翻；下不称同。〕其官已高，则除平章事；未高，则稍更迁官，权知如故。若有不称，则罢其政事，责其举者。又，班行之中，〔行，户刚翻。〕有员无职者太半，〔如诸卫将军、东宫官属、内诸使之类。〕乞量其才器，〔量，音良。〕授以外任，试之于事，还〔【章：十二行本「还」下有「则」字；乙十一行本同；孔本同；张校同。】〕以旧官登叙，考其治状，〔治，直吏翻。〕能者进，久否者黜之。」又请：「令盗贼自相纠告，以其所告赀产之半赏之；或亲戚为之首，则论其徒侣而赦其所首者。如此，则盗不能聚矣。〔言或亲戚相与为盗，其中有能自首者则〕赦之，其徒侣则论其罪也。首，式又翻。」又，新郑乡村团为义营，各立将佐，一户为盗，累其一村，〔将，即亮翻；下同。累，力瑞翻。〕一户被盗，罪其一将。每有盗发，则鸣鼓举火，丁壮云集，盗少民多，无能脱者。由是邻县充斥而一境独清。〔充斥、独清，皆言盗也。〕，请令他县皆效之，亦止盗之一术也。又，累朝已来，屡下诏书，听民多种广耕，止输旧税，〔朝，直遥翻。输，春遇翻。〕及其既种，则有司履亩而增之，故民皆疑惧而田不加辟。夫为政之先，莫如敦信，信苟着矣，则田无不广，田广则谷多，谷多则藏之民犹藏之官也。」又言：「陛下南征江、淮，一举而得八州，〔八州，谓光、黄、〕舒、蕲、和、扬、滁、泰，皆取之。」再驾而平寿春，〔事见上三月。〕威灵所加，前无强敌。今以众击寡，以治伐乱，势无不克，〔治，直吏翻。〕但行之贵速，则彼民免俘馘之灾，此民息转输之困矣。」帝览而善之。俨，仪之弟也。


     冬，十月，戊午，设贤良方正直言极谏、经学优深可为师法、详闲吏理达于教化等科。〔此所谓制举也。时诏应天下诸色人中，不限前资、见任职官，黄衣草泽，并许应诏。其逐处州府，依每年贡举人式例，差官考试，解送尚书吏部，仍量试策论三道，共三千字已上，当日取文理俱优，人物爽秀，方得解送，取来年十月集上都。其登朝官亦许上表自举。〕


     癸亥，北汉麟州刺史杨重训举城降，〔太祖广顺二年，杨重训以麟州归款，中间必又附北汉也。〕以为麟州防御使。


     己巳，以王朴为东京留守，听以便宜从事。以三司使张美充大内都点检。


     壬申，帝发大梁；十一月，丙戌，至镇淮军，是夜五鼓，济淮；丁亥，至濠州城西。濠州东北十八里有滩，唐人栅于其上，环水自固，〔环，音宦。〕谓周兵必不能涉。戊子，帝自攻之，命内殿直康保裔帅甲士数百，乘橐驼涉水，〔帅，读曰率；下同。〕太祖皇帝帅骑兵继之，遂拔之。李重进破濠州南关城。癸巳，帝自攻濠州，王审琦拔其水寨。唐人屯战船数百于城北，又植巨木于淮水以限周兵。帝命水军攻之，拔其木，焚战船七十余艘，〔艘，苏遭翻；下同。〕斩首二千余级，又攻拔其羊马城，城中震恐。丙申夜，唐濠州团练使郭廷谓上表言：「臣家在江南，今若遽降，恐为唐所种族，〔种，章勇翻。〕请先遣使诣金陵禀命，然后出降。」帝许之。辛丑，帝闻唐有战船数百艘在涣水东，〔涣水径宿、亳之间，东南至f石山西，而南入淮。〕欲救濠州，自将兵夜发水陆击之。癸卯，大破唐兵于洞口，〔今濠州东九十里有浮山，山下有穴，名浮山洞，夏潦不能及而冬不加高，故人疑其山为浮洞口，窃意即浮山洞口。〕斩首五千余级，降卒二千余人，因鼓行而东，所至皆下乙巳，至泗州城下，太祖皇帝先攻其南，因焚城门，破水寨及月城。〔月城者，临水筑城，两头抱水，形如却月。〕帝居于月城楼，督将士攻城。


     北汉主自即位以来，〔显德元年，冬十一月，北汉主即位。〕方安集境内，未遑外略。是月，契丹遣其大同节度使、侍中崔勋将兵来会北汉，欲同入寇，北汉主遣其忠武节度使、同平章事李存z将兵会之，南侵潞州，至其城下而还。〔忠武军，许州，属周，李存z遥领耳。还，从宣翻，又如字。〕北汉主知契丹不足恃而不敢遽与之绝，赠送勋甚厚。〔犹欲倚之以为声援。〕


     十二月，乙卯，唐泗州守将范再遇举城降，以再遇为宿州团练使。上自至泗州城下，禁军中刍荛者毋得犯民田，〔荛，如招翻。〕民皆感悦，争献刍粟；既克泗州，无一卒敢擅入城者。帝闻唐战船数百艘泊洞口，遣骑之，唐兵退保清口。〔，古永翻，又Q正翻。清口，即清河口也。〕


     戊午，〔【章：十二行本「午」下有「旦」字；乙十一行本同；孔本同。】〕上自将亲军自淮北进，命太祖皇帝将步骑自淮南进，诸将以水军自中流进，共追唐兵。时淮滨久无行人，葭苇如织，多泥淖沟堑，〔淖，奴教翻。堑，七艳翻。〕士卒乘胜气茇涉争进，皆忘其劳。〔茇，蒲拨翻。草行为茇，水行为涉。〕庚申，追及唐兵，且战且行，金鼓声闻数十里。〔闻，音问。〕辛酉，至楚州西北，大破之。〔九域志：泗州西至濠州一百七十五里，东北至楚州二百二十里。〕唐兵有沿淮东下者，帝自追之，太祖皇帝为前锋，行六十里，擒其保义节度使、濠．泗．楚．海都应援使陈承昭以归。〔保义军，陕州，属周，陈承昭遥领耳。〕所获战船烧沈之余〔沈，持林翻。〕得三百余艘，士卒杀溺之余得七千余得七千余人。唐之战船在淮上者，于是尽矣。


     郭廷谓使者自金陵还，〔还，从宣翻，又如字。〕知唐不能救，命录事参军鄱阳李延邹草降表。延邹责以忠义，廷谓以兵临之，延邹掷笔曰：「大丈夫终不负国，为叛臣作降表！」〔为，于伪翻。史言李延邹忠壮。〕廷谓斩之，举濠州降，得兵万人，粮数万斛。唐主赏李延邹之子以官。


     壬戌，帝济淮，至楚州，营于城西北。


     乙丑，唐雄武军使、知涟水县事崔万迪降。


     丙寅，以郭廷谓为亳州防御使。


     戊辰，帝攻楚州，克其月城。


     庚午，郭廷谓见于行宫，〔见，贤遍翻。〕帝曰：「朕南征以来，江南诸将败亡相继独卿能断涡口浮梁，破定远寨，〔事见上五月。〕所以报国足矣。濠州小城，使李Z自守，能守之乎！」〔Z，居永翻。〕使将濠州兵攻天长。帝遣铁骑左厢都指挥使武守琦将骑数百趋扬州，至高邮；〔九域志：高邮，东南至扬州一百里。趋，七喻翻。〕唐人悉焚扬州官府民居，驱其人南渡江，〔九域志：扬州南至江四十五里。〕后数日，周兵至，城中余癃病十余人而已，〔癃，良中翻，疲病也。〕癸酉，守琦以闻。


     帝闻泰州无备，遣兵袭之，丁丑，拔泰州。


     南汉中书侍郎、同平章事卢膺卒。


     南汉主闻唐屡败，忧形于色，遣使入贡于周，为湖南所闭，〔闭，塞也。塞其道不得通也。〕乃治战舰，修武备；既而纵酒酣饮，曰：「吾身得免，幸矣，何暇虑后世哉！」〔此所谓坐而待亡者也。又古语云：「民主偷必死。」南汉主将死之征也！治，直之翻。舰，户黯翻。〕


     唐使者陈处尧在契丹，白契丹主请南游太原，北汉主厚礼之；留数日，北还，竟卒于契丹。〔去年，唐主遣陈处尧如契丹乞师。〕






