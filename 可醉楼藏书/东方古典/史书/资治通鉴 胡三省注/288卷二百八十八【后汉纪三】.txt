卷第二百八十八【后汉纪三】起着雍涒滩（戊申）三月，尽屠维作噩（己酉），凡一年有奇。

     高祖睿文圣武昭肃孝皇帝下

     干佑元年〔（戊申、九四八）〕

     三月，丙辰，史弘肇起复，加兼侍中。

     侯益家富于财，厚赂执政及史弘肇等，由是大臣争誉之。〔执政，谓苏逢吉、杨邠等，皆当时大臣也。誉，音余。〕丙寅，以益兼中书令，行开封尹。〔行者，行尹事，未正除也。〕

     改广晋〔【章：十二行本「晋」下有「府」字；乙十一行本同。】〕为大名府，〔左传：晋卜偃曰：「魏，大名也。」取以名府。〕晋昌军为永兴军。〔以革晋命，故改广晋与晋昌。〕

     侯益盛毁王景崇于朝，言其恣横。〔侯益以王景崇欲杀己，幸免而归朝，故毁之。横，户孟翻。〕景崇闻益尹开封，知事已变，内不自安，且怨朝廷。〔怨朝廷不能体先帝遗旨，反听侯益之谗也。〕会诏遣供奉官王益如凤翔，征赵匡赞牙兵诣阙，赵思绾等甚惧，〔赵思绾，赵匡赞牙校也，见上卷。〕景崇因以言激之。思绾途中谓其党常彦卿曰：「小太尉已落其手，〔赵思绾等本赵延寿部曲，故呼匡赞为小太尉，言匡赞入朝为已落汉人之手也。〕吾属至京师，并死矣，柰何﹖」彦卿曰：「临机制变，子勿复言！」〔复，扶又翻。」

     癸酉，至长安，永兴节度副使安友规、巡检乔守温出迎王益，置酒于客亭。〔诸州镇皆有客亭，以为迎送宴饯之所。〕思绾前白曰：「壕寨使已定舍馆于城东。〔壕寨使，掌营造浚筑及次舍下寨。〕今将士家属皆在城中．〔赵思绾部兵先从赵匡赞镇长安，故家属在城中。〕欲各入城挈家诣城东宿。」友规等然之。时思绾等皆无铠仗，既入西门，有州校坐门侧，思绾遽夺其剑斩之。其徒因大噪，持白梃，〔校，户教翻。梃，徒鼎翻。〕杀守门者十余人，分遣其党守诸门。思绾入府，开库取铠仗给之，友规等皆逃去。思绾遂据城，集城中少年，得四千余人，缮城隍，葺楼堞，旬日间，战守之具皆备。〔少，诗照翻。葺，七入翻。堞，达协翻。〕

     王景崇讽凤翔吏民表景崇知军府事，朝廷患之，甲戍，徙静难节度使王守恩为永兴节度使，〔欲以制赵思绾。难，乃旦翻。〕徙保义节度使赵晖为凤翔节度使，〔欲以制王景崇。〕并同平章事。以景崇为邠州留后，令便道之官。

     虢州伶人靖边庭杀团练使田令方，驱掠州民，奔赵思绾。〔靖，姓也。优伶之名与姓通取一义，所以为谑也。何氏姓苑曰：靖姓，齐靖郭君之后。风俗通曰：靖姓，单靖公之后也。〕至潼关，〔虢州西北至潼关百有余里。〕潼关守将出击之，其众皆溃。

     初，契丹主北归，至定州，〔契丹主德光北归，死于杀胡林。此谓兀欲北归至定州也。〕以义武节度副使邪律忠为节度使，徙故节度使孙方简为大同节度使。〔晋齐王开运三年，契丹主德光以孙方简为义武节度使。考异曰：实录，「方简」作「方谏」。按方简避周讳，改名方谏；实录误也。〕方简怨恚，且惧入朝为契丹所留，迁延不受命，〔恚，于避翻。朝，直遥翻。〕帅其党三千人保狼山故寨，〔孙方简兄弟保狼山，见二百八十五卷晋开运三年。帅，读曰率；下同。〕控守要害。契丹攻之，不克。未几，遣使请降，〔几，居岂翻。〕帝复其旧官，以扞契丹。〔复以为义武节度使。〕

     邪律忠闻邺都既平，〔去年十一月，杜重威降，邺都平。事见上卷。〕常惧华人为变。诏以成德留后刘在明为幽州道马步都部署，使出兵经略定州。未行，忠与麻荅等焚掠定州，悉驱其人弃城北去。〔定州东至镇州，止隔祁州耳。契丹闻镇州将出兵，故弃城而去。〕孙方简自狼山帅其众数百，还据定州，又奏以弟行友为易州刺史，方遇为泰州刺史。每契丹入寇，兄弟奔命，〔奔命者，奔走以救急也。〕契丹颇畏之。于是晋末州县陷契丹者，皆复为汉有矣。

     丙子，以刘在明为成德节度使。

     麻荅至其国，契丹主责以失守。麻荅不服，曰：「因朝廷征汉官致乱耳。」〔谓征冯道等也。事见上卷上年。〕契丹主鸩杀之。

     苏逢吉等为相，多迁补官吏；杨邠以为虚费国用，所奏多抑之，逢吉等不悦。

     中书侍郎兼户部尚书、同平章事李涛上疏言：「今关西纷扰，外御为急。〔上，时掌翻。〕二枢密皆佐命功臣，官虽贵而家未富，宜授以要害大镇。〔李涛之疏，承苏逢吉之意也。二枢密，谓杨邠、郭威。〕枢机之务在陛下目前，易以裁决，〔易，以豉翻。〕逢吉、禹珪自先帝时任事，皆可委也。」杨邠、郭威闻之，见太后泣诉，称：「臣等从先帝起艰难中，今天子取人言，欲弃之于外。况关西方有事，〔谓岐、雍举兵反。〕臣等何忍自取安逸，不顾社稷。若臣等必不任职，乞留过山陵。」太后怒，以让帝，曰：「国家勋旧之臣，柰何听人言而逐之！」帝曰：「此宰相所言也。」因诘责宰相。〔诘，去吉翻。〕涛曰：「此疏臣独为之，他人无预。」丁丑，罢涛政事，勒归私第。〔为将相交恶张本。〕

     是日，邠、泾、同、华四镇〔邠帅王守恩，泾帅史匡威，同帅张彦威，华帅扈从珂。华，户化翻。〕俱上言护国节度使兼中书令李守贞与永兴、凤翔同反。〔赵思绾据永兴，王景崇据凤翔。〕

     始，守贞闻杜重威死而惧，〔杜重威死见上卷是年正月。〕阴有异志。自以晋世尝为上将，有战功，〔李守贞破栔丹于马家口而克青州，又破契丹于阳城，其功不细。〕素好施，得士卒心。〔好，呼到翻。施，式豉翻。〕汉室新造，天子年少初立，〔少，诗照翻。〕执政皆后进，有轻朝廷之志。乃招纳亡命，养死士，治城堑，缮甲兵，昼夜不息。遣人间道赍丸结契丹，屡为边吏所获。〔治，直之翻。间，古苋翻。〕

     浚仪人赵修己，素善术数，〔旧唐书地理志：浚仪故县，隋置，在今县北三十里；唐武德四年，移县于州北罗城内；贞观元年，移于州西一里；后治郭下。〕自守贞镇滑州，署司户参军，累从移镇，〔晋开运初，李守贞镇义成，后徙镇泰宁、天平、归德，至是镇护国为乱。〕为守贞言：「时命不可，勿妄动！」〔为，于伪翻。〕前后切谏非一，守贞不听，乃称疾归乡里。僧总伦，以术媚守贞，言其必为天子，守贞信之。又尝会将佐置酒，引弓指舐掌虎图曰：「吾有非常之福，当中其舌。」一发中之，〔舐，直氐翻。中，竹仲翻。〕左右皆贺。守贞益自负。

     会赵思绾据长安，奉表献御衣于守贞，守贞自谓天人协契，乃自称秦王。遣其骁将平陆王继勋〔【章：十二行本「勋」下有「将兵」二字；乙十一行本同。】〕据潼关，〔旧唐书地理志：陕州平陆县，隋之河北县也。唐天宝三载，陕郡太守李齐物开三门，石下得戟，大刃有「平陆」篆字，因改为平陆县。九域志：平陆县在陕州北五里。〕以思绾为晋昌节度使。

     同州距河中最近，〔河中府西至同州六十里耳。〕匡国节度使张彦威，〔考异曰：周太祖实录作「彦成」，盖避周祖讳；薛史因之。今从广本。〕常诇守贞所为，〔诇，古永翻，又翾正翻。〕奏请先为之备，诏滑州马军都指挥使罗金山将部兵戍同州；故守贞起兵，同州不为所并。金山，云州人也。

     定难节度使李彝殷发兵屯境上，奏称：「去三载前〔难，乃旦翻。去，已往也。〕羌族辷毋〔龙龛手镜：辷，音夜。毋，读如谟。〕杀绥州刺史李仁裕叛去，请讨之。」庆州上言：「请益兵为备。」〔以备羌也。〕诏以司天言，今岁不利先举兵，谕止之。

     夏，四月，辛巳，陕州都监王玉奏克复潼关。〔监，古衔翻。〕

     帝与左右谋，以太后怒李涛离间，〔间，古苋翻。〕欲更进用二枢密，以明非帝意。左右亦疾二苏之专，欲夺其权，共劝之。〔二枢密，杨邠、郭威。二苏，逢吉、禹珪。〕壬午，制以枢密使杨邠为中书侍郎兼吏部尚书、同平章事，枢密使如故；以副枢密使郭威为枢密使；又加三司使王章同平章事。

     凡中书除官，诸司奏事，帝皆委邠斟酌。自是三相拱手，〔三相，窦贞固、苏逢吉、苏禹珪。〕政事尽决于邠。事有未更邠所可否者，〔更，工衡翻，经也。〕莫敢施行，遂成凝滞。三相每进拟用人，苟不出邠意，虽簿、尉亦不之与。邠素不喜书生，〔喜，许配翻。〕常言：「国家府廪实，甲兵强，乃为急务。至于文章礼乐，何足介意！」既恨二苏排己，〔以其使李涛上疏，请出二枢密为外镇也。〕又以其除官太滥，为众所非，欲矫其弊，由是艰于除拜，士大夫往往有自汉兴至亡不沾一命者；〔此所谓士大夫，指言内外在官之人。命，言汉朝之命。〕凡门荫及百司入仕者悉罢之。〔门荫，谓任子也。百司入仕，所谓流外也。〕虽由邠之愚蔽，时人亦咎二苏之不公所致云。

     以镇宁节度使郭从义充永兴行营都部署，将侍卫兵讨赵思绾。戊子，以保义节度使白文珂为河中行营都部署，内客省使王峻为都监。辛卯，削夺李守贞官爵，命文珂等会兵讨之。乙未，以宁江节度使、侍卫步军都指挥使尚洪迁为西面行营都虞候。〔宁江军夔州，时属蜀境，尚洪迁遥领也。〕

     王景崇迁延不之邠州，阅集凤翔丁壮，诈言讨赵思绾，仍牒邠州会兵。〔王景崇欲并岐、邠之兵以举事。〕

     契丹主如辽阳，〔汉辽东郡有辽阳县，大梁水与辽水会处也，契丹于此置辽阳府。欧史：自黄龙府西北行一千三百里至辽阳府。按，辽阳府，契丹之东京，旧勃海地，距燕京二千五百一十里。〕故晋主与太后、皇后皆谒见。〔见，贤遍翻。〕有禅奴利者，契丹主之妻兄也，闻晋主有女未嫁，诣晋主求之；晋主辞以幼。后数日，契丹主使人驰取其女而去，以赐禅奴。

     王景崇遗蜀凤州刺史徐彦书，求通互市。〔遗，唯季翻。〕壬戍，蜀主使彦复书招之。

     契丹主留晋翰林学士徐台符于幽州，〔徐台符从契丹主北去见上卷上年。〕台符逃归。

     五月，乙亥，滑州言河决鱼池。〔鱼池，地名，河决之后，谓之鱼池口。〕

     六月，戊寅朔，日有食之。

     辛巳，以奉国左厢都虞候刘词充河中行营马步都虞候。

     乙酉，王景崇遣使请降于蜀，亦受李守贞官爵。

     高从诲既与汉绝，〔见上卷天福十二年。〕北方商旅不至，境内贫乏，乃遣使上表谢罪，乞修职贡；诏遣使慰抚之。

     西面行营都虞候尚洪迁攻长安，伤重而卒。〔卒，子恤翻。〕

     秋，七月以工部侍郎李谷充西南面行营都转运使。〔为李谷见亲任于周朝张本。〕

     庚申，加枢密使郭威同平章事。

     蜀司空兼中书侍郎、同平章事张业，性豪侈，强市人田宅，〔以威力临人，人畏其威力，不得已而就与为市，是为强市。〕藏匿亡命于私第，置狱，系负债者或历年，至有瘐死者。〔苏林曰：瘐，病也。囚徒病，律名为瘐。如淳曰：律：囚以饥寒死曰瘐。音勇主翻。〕其子检校左仆射继昭，好击剑，〔好，呼到翻。〕尝与僧归信访善剑者，右匡圣都指挥使孙汉韶与业有隙，密告业、继昭谋反；翰林承旨李昊、奉圣控鹤马步都指挥使安思谦复从而谮之。〔复，扶又翻。〕甲子，业入朝，蜀主命壮士就都堂击杀之，下诏暴其罪恶，籍没其家。

     枢密使、保宁节度使兼侍中王处回，亦专权贪纵，〔王处回以节兼侍中，不在阆州。〕卖官鬻狱，四方馈献，皆先输处回，次及内府，〔此所谓四方，止以蜀之境上言之。〕家赀巨万。子德钧，亦骄横。〔横，户孟翻。〕张业既死，蜀主不忍杀处回，听归私第；处回惶恐辞位，以为武德节度使兼中书令。〔王处回亦不得至梓州。〕

     蜀主欲以普丰库使高延昭、茶酒库使王昭远为枢密使，〔普丰、茶酒二库使，皆蜀所置。〕以其名位素轻，乃授通奏使，知枢密院事。〔通奏使，亦蜀所置。〕昭远，成都人，幼以僧童从其师入府，蜀高祖爱其敏慧，令给事蜀主左右；至是，委以机务，府库金帛，恣其取与，不复会计。〔复，扶又翻。会，古外翻。至于宋兴，蜀主遂以用王昭远亡国。〕

     戊辰，以郭从义为永兴节度使，白文珂兼知河中行府事。〔时郭从义讨长安，就以永兴节授之；白文珂讨河中，因使之知行府事。〕

     蜀主以翰林承旨、尚书左丞李昊为门下侍郎兼户部尚书，翰林学士、兵部侍郎徐光溥为中书侍郎兼礼部尚书，并同平章事。

     蜀安思谦谋尽去旧将，〔去，羌吕翻。〕又谮卫圣都指挥使兼中书令赵廷隐谋反，欲代其位，夜，发兵围其第。会山南西道节度使李廷珪入朝，极言廷隐无罪，乃得免。廷隐因称疾，固请解军职；甲戍，蜀主许之。〔史言蜀主以新间旧。〕

     凤翔节度使赵晖至长安；乙亥，表王景崇反状益明，请进兵击之。

     初，高祖镇河东，皇弟崇为马步都指挥使，与蕃汉都孔目官郭威争权，有隙。及威执政，崇忧之。节度判官郑珙，劝崇为自全计，崇从之。珙，青州人也。〔珙，居竦翻。〕八月，庚辰，崇表募兵四指挥，自是选募勇士，招纳亡命，缮甲兵，实府库，罢上供财赋，皆以备契丹为名；朝廷诏令，多不禀承。〔于是之时，刘崇则为跋扈；然郭威既立，天下为周，河东非素有备，殆不能守也。〕

     自河中、永兴、凤翔三镇拒命以来，朝廷继遣诸将讨之。昭义节度使常思屯潼关，白文珂屯同州，赵晖屯咸阳。〔常思、白文珂不敢逼河中，赵晖不敢逼凤翔。〕惟郭从义、王峻置栅近长安，而二人相恶如水火，〔近，其靳翻。恶，如字，又乌路翻。〕自春徂秋，皆相仗莫肯攻战。帝患之，欲遣重臣临督，壬午，以郭威为西面军前招慰安抚使，〔考异曰：薛史周太祖纪：「七月十三日，授同平章事，即遣西征，以安慰招抚为名。八月六日发，离京师。」按汉隐帝、周太祖实录，「七月，加平章事，」制词无西征之言；至八月壬午，方受命出征。盖薛史之误。〕诸军皆受威节度。

     威将行，问策于太师冯道。道曰：「守贞自谓旧将，为士卒所附，愿公勿爱官物，以赐士卒，则夺其所恃矣。」威从之。〔郭威以卒伍之雄，而问策于冯道之老腐者，观其所以答与威所以从，则人之材识，不合乎道者则有之，若其量势应物，未可妄议。〕由是众心始附于威。〔为郭威得天下张本。〕

     诏白文珂趣河中，赵晖趣凤翔。〔趣，七喻翻。〕

     甲申，蜀主以赵廷隐为太傅，赐爵宋王，国有大事，就第问之。

     戊子，蜀改凤翔曰岐阳军，〔以凤翔之地在岐山之阳也。〕己丑，以王景崇为岐阳节度使、同平章事。

     乙未，以钱弘俶为东南兵马元帅、镇海．镇东节度使兼中书令、吴越国王。

     郭威与诸将议攻讨，诸将欲先取长安、凤翔。镇国节度使扈从〔【章：十二行本「从」作「彦」；乙十一本同。】〕珂日：「今三叛连衡，推守贞为主，守贞亡，则两镇自破矣。若舍近而攻远，虿一王、赵拒吾前，守贞掎吾后，〔掎，居蚁翻。〕此危道也。」威善之。于是威自陕州，白文珂及宁江节度使、侍卫步军都指挥使刘词自同州，常思自潼关，三道攻河中。〔九域志：陕州北至河中二百三十七里。同州东至河中六十里。潼关渡河至河中一百余里。陕，失冉翻。〕威抚养士卒，与同苦乐，小有功辄赏之，微有伤常亲视之；士无贤不肖，有所陈启，皆温辞色而受之；违忤不怒，小过不责。〔乐，音洛。忤，五故翻。〕由是将卒咸归心于威。

     始，李守贞以禁军皆尝在麾下，受其恩施，〔施，式豉翻；下好施同。〕又士卒素骄，苦汉法之严，谓其至则叩城奉迎，可以坐而待之。〔李守贞习见凤翔、太原之事，以杨思权期汉兵耳。〕既而士卒新受赐于郭威，皆忘守贞旧思，己亥，至城下，扬旗伐鼓，踊跃诟噪；〔诟，古候翻，又许候翻。〕守贞视之失色。

     白文珂克西关城，栅于河西，〔河中西关城在河西，所以护蒲津浮梁者也。〕常思栅于城南，威栅于城西。〔常思、郭威，盖近城立栅。〕未几，威以常思无将领才，先遣归镇。〔几，居岂翻。将，即亮翻；下同。遣常思归潞州，史言郭威能审人之能否。〕

     诸将欲急攻城，威曰：「守贞前朝宿将，健鬬好施，〔施，式豉翻。〕屡立战功。况城临大河，楼堞完固，未易轻也。〔易，以豉翻。〕且彼冯城而鬬，〔冯，读曰凭。〕吾仰而攻之，何异帅士卒投汤火乎！〔帅，读曰率。〕夫勇有盛衰，攻有缓急，时有可否，事有后先；不若且设长围而守之，使飞走路绝。吾洗兵牧马，坐食转输，〔输，舂遇翻。〕温饱有余。俟城中无食，公帑家财皆竭，〔帑，他朗翻。〕然后进梯冲以逼之，飞羽檄以招之。彼之将士，脱身逃死，父子且不相保，况乌合之众乎！思绾、景崇，但分兵縻之，不足虑也。」〔縻，忙皮翻，系也。史言郭威方略，亦因周之史官润色已成之文。〕乃发诸州民夫二万余人，使白文珂等帅之，刳长壕，筑连城，列队伍而围之。威又谓诸将曰：「守贞向畏高祖，不敢鸱张；〔向，谓昔时也。鸱张，言如鸱之张翼，欲高举远飞也。〕以我辈崛起太原，事功未着，有轻我心，故敢反耳。正宜静以制之。」乃偃旗卧鼓，但循河设火铺，连延数十里，番步卒以守之。遣戈军檥舟于岸，寇有潜往来者，无不擒之。于是守贞如坐网中矣。〔铺，普故翻。檥，鱼倚翻。番步卒者，使步卒分番迭守。张敬达之围晋阳，郭威之围河中，皆欲以持久制之。然敬达以败，郭威以胜者，晋阳有援而河中无援也。司马仲达急攻孟达而缓攻公孙渊，亦以有援无援而为缓急耳。〕

     蜀武德节度使兼中书令王处回请老，辛丑，以太子太傅致仕。

     南汉主〔中国既国号曰汉，故岭南之汉，书南汉以别之。〕遣知制诰宣化锺允章〔宣化，汉领方县地，晋置晋兴郡，隋废郡，置宣化县及晋兴县。唐以宣化为邕州治所，晋兴亦属邕州。〕求婚于楚，楚王希广不许。南汉主怒，问允章：「马公复能经略南土乎﹖」〔复，扶又翻。〕对曰：「马氏兄弟，方争亡于不暇，安能害我！」南汉主曰：「然。希广懦而吝啬，其士卒忘战日久，此乃吾进取之秋也。」〔为南汉举兵攻楚张本。〕

     武平节度使马希萼请与楚王希广各修职贡，求朝廷别加官爵，〔欲使潭、朗如二国然。〕希广用天策府内都押牙欧弘练、进奏官张仲荀谋，厚赂执政，使拒其请。九月，壬子，赐希萼及楚王希广诏书，谕以「兄弟宜相辑睦，凡希萼所贡，当附希广以闻。」希萼不从。

     蜀兵援王景崇军于散关，赵晖遣都监李彦从袭击，破之，〔考异曰：实录，「戊辰，枢密使郭讳上言：『都监李彦从将兵掩袭川贼，至大散关，杀贼三千余，其余弃甲而遁。』」汉隐帝实录，「九月，李彦从败蜀兵于散关。」而蜀后主实录无之。蜀实录，「十月，安思谦败汉兵于时家竹林，遂焚荡宝鸡。十二月，又败汉兵于玉女潭。」而汉实录无之。盖两国各举其胜而讳其败耳。然汉实录言官军不满万人，而蜀兵数倍，是二三万人，非小役也，岂得全不书！杀三千人，非小败也，岂十月遽能再举！盖九月止是蜀边将小出兵，为汉所败，汉将因张大而奏之耳。又蜀实录，十月但云「思谦退次凤州」，不云「归兴元」，十二月云「思谦自兴元进次凤州」，盖十月脱略耳。〕蜀兵遁去。

     蜀主以张业、王处回执政，事多壅蔽，己未，始置匦函，〔匦，居洧翻。〕后改为献纳函。

     王景崇尽杀侯益家属七十余人，〔怨侯益之毁己于朝也。〕益子前天平行军司马仁矩先在外，得免。庚申，以仁矩为隰州刺史。仁矩子延广，尚在襁褓，乳母刘氏以己子易之，〔凡择乳母，必取新生子者，许之携子，故得以易。〕抱延广而逃，乞食至于大梁，归于益家。

     李守贞屡出兵欲突长围，皆败而返；遣人赍蜡丸求救于唐、蜀、契丹，皆为逻者所获。〔逻，郎佐翻。〕城中食且尽，殍死者日众。〔殍，被表翻。〕守贞忧形于色，召总伦诘之，〔总伦媚守贞见上三月。诘，去吉翻。〕总伦曰：「大王当为天子，人不能夺。但此分野有灾，〔分，扶问翻。〕待磨灭将尽，只余一人一骑，乃大王鹊起之时也。」〔庄子曰：鹊上高城，乘危而巢于高枝之巅，城坏巢折，凌风而起。故君子之居世也，得时则义行，失时则鹊起。〕守贞犹以为然。

     冬，十月，王景崇遣其子德让，赵思绾遣其子怀又，见蜀主于成都。

     戊寅，景崇遣兵出西门，赵晖击破之，遂取西关城。景崇退守大城；堑〔【章：十二行本「堑」上有「晖」字；乙十一行本同；张校同，云无注本亦无。】〕而围之，数挑战，不出。〔数，所角翻。挑，徒了翻。〕晖潜遣千余人擐甲执兵，〔擐，音宦。〕效蜀旗帜，循南山而下，〔帜，昌志翻。〕令诸军声言：「蜀兵至矣。」景崇果遣兵数千出迎之，晖设伏掩击，尽殪之。〔殪，壹计翻。〕自是景崇不复敢出。〔复，扶又翻。〕

     蜀主遣山南西道节度使安思谦将兵救凤翔，左仆射兼门下侍郎、同平章事毋昭裔上疏谏曰：「臣窃见庄宗皇帝志贪西顾，前蜀主意欲北行，〔志贪西顾，言后唐庄宗利蜀之富而伐之也。前蜀主，谓王衍；意欲北行，言其锐意幸秦州也；事并见庄宗纪。上，时掌翻。〕凡在庭臣，皆贡谏疏，殊无听纳，有何所成！只此两朝，可为鉴诫。」不听，又遣雄武节使韩保贞引兵出汧阳以分汉兵之势。〔汧阳县属陇州。九域志：在州东六十七里。汧，苦坚翻。〕

     王景崇遣前义成节度使酸枣李彦舜等逆蜀兵；〔酸枣，古县，唐属汴州。九域志：在州东北九十里。〕丙申，安思谦屯右界，〔右界，盖宝鸡西界，汉、蜀分疆处也。〕汉兵屯宝鸡。思谦遣眉州刺史申贵将兵二千趣模壁，〔趣，七喻翻。〕设伏于竹林；丁酉旦，贵以兵数百压宝鸡而陈，〔陈，读曰阵。〕汉兵逐之，遇伏而败，蜀兵逐北，破宝鸡寨。蜀兵去，汉兵复入宝鸡。〔复，扶又翻。〕己亥，思谦进屯渭水，〔渭水过宝鸡县北。〕汉益兵千戍宝鸡；思谦畏之，谓众曰：「粮少敌强，宜更为后图。」辛丑，退屯凤州，寻归兴元。〔兴元，安思谦本镇也。〕贵，潞州人也。 

     荆南节度使〔【章：十二行本「使」下有「兼中书令」四字；乙十一行本同；张校同，云无注本亦无。】〕南平文献王高从诲寝疾，以其子节度副使保融判内外兵马事。癸卯，从诲卒；〔年五十八。〕保融知留后。〔保融，从诲第三子；史不言其得立之因。〕

     彰武节度使高允权与定难节度使李彝殷有隙，〔延州北至夏州三百八十里。二镇接境，违言易生。难，乃旦翻。〕李守贞密求援于彝殷，发兵屯延、丹境上，闻官军围河中，乃退。甲辰，允权以状闻，彝殷亦自诉，朝廷和解之。

     初，高祖入大梁，太师冯道、太子太傅李崧皆在真定，〔事见上卷天福十三年。〕高祖以道第赐苏禹珪，崧第赐苏逢吉。崧第中瘗藏之物及洛阳别业，〔瘗，于计翻。别置田园于他所，谓之别业，亦谓之庄。〕逢吉尽有之。及崧归朝，自以形迹孤危，〔石晋之时，汉高祖夙有憾于李崧；即位后，崧始归朝，故内惧。〕事汉权臣，常惕惕谦谨，多称疾杜门。而二弟屿、嶬，〔屿，以与翻。嶬，宜崎翻。〕与逢吉子弟俱为朝士，时乘酒出怨言，云「夺我居第、家赀」。逢吉由是恶之。未几，〔恶，乌路翻。几，居岂翻。〕崧以两京宅券献于逢吉，逢吉愈不悦；翰林学士陶谷，先为崧所引用，复从而谮之。〔复，扶又翻。〕

     汉法既严，而侍卫都指挥使史弘肇尤残忍，宠任孔目官解晖，〔解，户买翻，姓也。郑樵姓氏略曰：自唐叔虞食邑于解，今解县也。至春秋之时，晋有解狐、解扬。〕凡入军狱者，使之随意锻炼，无不自诬。及三叛连兵，〔三叛，谓李守贞、王景崇、赵思绾。〕群情震动，民间或讹言相惊骇。弘肇掌部禁兵，巡逻京城，〔部者，部分之也。逻，郎佐翻。〕得罪人，不问轻重，于法何如，皆专杀不请，或决口，〔【章：十二行本「口」下有「断舌」二字；乙十一行本同。】〕斮筋，折胫，无虚日；虽奸盗屏迹，而冤死者甚众，莫敢辩诉。〔断，音短。斮，侧略翻。折，而设翻。胫，户定翻。屏，卑郢翻，又卑正翻。〕

     李屿仆夫葛延遇，为屿贩鬻，多所欺匿，屿抶之，〔抶，丑栗翻。〕督其负甚急，延遇与苏逢吉之仆李澄，谋上变告屿谋反。〔孔子有言：治家者不敢失于臣妾，而况居昏暴之朝乎！上，时掌翻。〕逢吉闻而诱致之，〔诱，音酉。〕因召崧至第，&#65533;为e侍卫狱。〔侍卫狱，即侍卫司狱，所谓军狱也。〕屿自诬云：「与兄崧、弟嶬、甥王凝及家僮合二十人，谋因山陵发引，〔引，羊晋翻。〕逢吉取笔改「二十」为「五十」字。十一月，甲寅，下诏诛崧兄弟、家属及辞所连及者，皆陈尸于市，〔苏逢吉取李崧之家赀，又从而夷其家；曾未期年，逢吉亦身死而家破。天道不远，人犹冒货而不顾，可哀也哉！〕仍厚赏葛延遇等，时人无不冤之。自是士民家皆畏惮仆隶，往往为所胁制。

     他日，秘书郎真定李昉诣陶谷，〔昉，甫两翻。〕谷曰：「君于李侍中近远﹖」昉曰：「族叔父。」谷曰：「李氏之祸，谷有力焉。」昉闻之，汗出。谷，邠州人也，本姓唐，避晋高祖讳改焉。〔姓谱、姓苑皆谓陶姓、唐姓并出陶唐氏之后；唐谷之改姓陶，据此也。〕

     史弘肇尤恶文士，〔恶，乌路翻。〕常曰：「此属轻人难耐，每谓吾辈为卒。」〔此事亦诚有之；但以此而例恶文士，则过矣。〕弘肇领归德节度使，委亲吏杨乙收属府公利，乙依势骄横，〔史弘肇领宋州节，而掌侍卫，留京师，使节度副使治府事，副使其属也，故谓之属府。公利，言公取所当得者。横，户孟翻。〕合境畏之如弘肇；副使以下，望风展敬，乙皆下视之，月率钱万缗以输弘肇，士民不胜其苦。〔史言史弘肇所谓公利，其实皆虐民而取之。输，舂遇翻。胜，音升。〕

     初，沈丘人舒元，〔沈丘，古寝丘也，唐神龙二年，改曰沈丘，属颍州。九域志：在州西一百一十里。沈，式茌翻。〕嵩山道士杨讷，俱以游客干李守贞；守贞为汉所攻，遣元更姓朱，讷更姓李，名平，间道奉表求救于唐，〔朱元遂留为南唐用。间，古苋翻。〕唐谏议大夫查文徽、〔查，鉏加翻。〕兵部侍郎魏岑请出兵应之。

     唐主命北面行营招讨使李金全将兵救河中，以清淮节度使刘彦贞副之，〔唐置清淮军于寿州。〕文徽为监军使，岑为沿淮巡检使，军于沂州之境。金全与诸将方会食，候骑白有汉兵数百在涧北，皆／羸弱，〔羸，伦为翻。〕请掩之，金全令曰：「敢言过涧者斩！」〔过，音戈。〕及暮，伏兵四起，金鼓闻十余里，〔闻，音问。〕金全曰：「向可与之战乎﹖」时唐士卒厌兵，莫有鬬志，又河中道远，势不相及，丙寅，唐兵退保海州。〔是时沂州属汉，海州属唐。九域志：沂州之界，东南至海州一百里。〕

     唐主遗帝书谢，请复通商旅，〔与中国绝和，故商旅不通。今遗书谢前过，请复通商旅。遗，唯季翻。复，扶又翻。〕且请赦守贞，朝廷不报。

     十二月，丁丑，以高保融为荆南节度使、同平章事。

     辛巳，南汉主以内常侍吴怀恩为开府仪同三司、西北面招讨使，将兵击楚，攻贺州，楚王希广遣决胜指挥使徐知新等将兵五千救之。未至，南汉人已拔贺州，凿大&#13811;于城外，覆以竹箔，加土，〔以竹箔覆&#13811;，而加土于竹箔之上。&#13811;，才性翻。覆，敷又翻。箔，白各翻。〕下施机轴，自堑中穿穴通&#13811;中。知新等至，引兵攻城，南汉遣人自穴中发机，楚兵悉陷，楚兵死者以千数；知新等遁归，希广斩之。南汉兵复陷昭州。〔复，扶又翻。九域志：贺州西至昭州三百余里。〕

     王景崇累表告急于蜀，蜀主命安思谦再出兵救之。壬午，思谦自兴元引兵屯凤州，请先运粮四十万斛，乃可出境，蜀主曰：「观思谦之意，安肯为朕进取！」〔为，于伪翻。〕然亦发兴州、兴元米数万斛以馈之。

     戊子，思谦进屯散关，遣马步使高彦俦、眉州刺史申贵击汉箭筈安都寨，破之。〔筈，音括。箭筈，岭名，有箭筈关。〕庚寅，思谦败汉兵于玉女潭，〔败，补迈翻。〕汉兵退屯宝鸡，思谦进屯模壁。韩保贞出新关，〔新关在陇州汧源县西，唐大中六年，陇州防御使薛逵徙筑，谓之安戎关。汧、陇之人谓大震为故关，安戎为新关。九域志：陇州沂源县有新关镇。〕壬辰，军于陇州神前，汉兵不出，保贞亦不敢进。〔「模壁」，一作「摸壁。〕

     赵晖告急于郭威，威自往赴之。时李守贞遣副使周光逊、裨将王继勋、聂知遇守城西，〔聂，尼辄翻，姓也。姓苑：楚大夫食采于聂，因以为氏。〕威戒白珂、刘词曰：「贼苟不能突围，终为我禽；万一得出，则吾不得复留于此。成败之机，于是乎在。贼之骁锐，尽在城西，我去必来突围，尔曹谨备之！」威至华州，闻蜀兵食尽引去，〔考异曰：十国纪年：「蜀广政十二年正月甲寅，思谦以军食匮竭，自模壁退次凤州，上表待罪。」盖去年冬末已退军，明年正月表始到成都耳。今从周太祖实录。〕威乃还。〔还，从宜翻。〕韩保贞闻安思谦去，亦退保弓川寨。〔九域志：秦州东一百六十五里有弓门寨。〕

     蜀中书侍郎兼礼部尚书、同平章事徐光溥坐以艳辞挑前蜀安康长公主，〔挑，徒了翻。长，知两翻。〕丁酉，罢守本官。

     隐皇帝上〔讳承佑，高祖第二子也。〕

     干佑二年〔（己酉、九四九）〕

     春，正月，乙巳朔，大赦。

     郭威将至河中，〔自华州还也。〕白文珂出迎之。

     戊申夜，李守贞遣王继勋等引精兵千余人循河而南袭汉栅，坎岸而登，遂入之，〔此汉兵栅于河西者也。王继勋知汉兵据河之西以临河东，守备必厚，故循河而南，坎岸而上以攻之。〕纵火大噪，军中狼狈不知所为。刘词神色自若，下令曰：「小盗不足惊也。」帅众击之。〔帅，读曰率。〕客省使阎晋卿曰：〔梁有客柏使副，宋因之，掌四方进奉及四夷朝贡、牧伯朝觐、赐酒馔饔饩，宰相、近臣、禁军将校、节级、诸州进奉使赐物、回诏之事。〕「贼甲皆黄纸，为火所照，易辨耳；〔易，以豉翻。〕柰众无鬬志何！」裨将韬曰：「安有无事食君禄，有急不死鬬者邪！」援抬先进，〔援，于元翻。抬，音槊。〕众从之。河中兵退走，死者七百人，继勋重伤，仅以身免。己酉，郭威至，刘词迎马首请罪。威厚赏之，曰：「吾所忧正在于此。微兄健鬬，〔微，无也。〕几为虏嗤。〔用汉光武语，几，居依翻。嗤，丑之翻。〕然虏伎殚于此矣。」〔伎，渠绮翻。〕晋卿，忻州人也。

     守贞之欲攻河西栅也，先遣人出酟酒于村墅，或贳与，不责其直，逻骑多醉，〔酤，音沽。墅，承与翻。贳，始制翻。逻，郎佐翻。〕由是河人兵得潜行入寨，几至不守。郭威乃下令：「将士非犒宴，毋得私饮！」〔犒，苦到翻。〕爱将李审，晨饮少酒，〔少酒，言所饮不多也。少，诗绍翻。〕威怒曰：「汝为吾帐下，首违军令，何以齐众！」立斩以徇。

     甲寅，蜀安思谦退屯凤州，上表待罪，蜀主释不问。〔军行逗桡者必诛，释而不问为失刑。〕

     诏以静州隶定难军，〔唐置静边州都督于银州界，以处党项降者。难，乃旦翻。〕二月，辛未，李彝殷上表谢。彝殷以中原多故，有轻傲之志，每藩镇有叛者，常阴助之，邀其重赂。朝廷知其事，亦以恩泽羁縻之。〔史言拓跋据银、夏，渐以骜桀，遂成宋朝继迁之叛。〕

     淮北群盗多请命于唐，唐主遣神卫都虞候皇甫晖等将兵万人出海、泗以招纳之。〔皇甫晖，即与赵在礼作乱以成后唐庄宗之祸者也；奔南唐见二百八十六卷高祖天福十二年。海、泗，二州名。〕蒙城镇将咸师朗等降于晖；〔蒙城，隋之山桑县；唐天宝元年，更名蒙城，属亳州。九域志：在州南一百六十里。〕徐州将成德钦败唐兵于峒峿镇，〔峒，达贡翻，又嵷董翻。峿，五乎翻。〕俘斩六百级，晖等引归。

     晋李太后诣契丹主，请依汉人城寨之侧，给田以耕桑自赡，契丹主许之，并晋庄迁于建州；〔欧史曰：自辽阳府东南行千二百里至建州。今按建州在辽阳之西北，其南则义州，其北则土河，土河之北则契丹之中京大定府。大定府南至燕京一千一百五十里，北至上京临潢府七百里。金人疆域图：建州南至燕京一千二百四十五里。辽阳府治辽阳县，至燕京二千二百一十里。薛史曰：自辽阳行十数日，过仪州，霸州至建州。陈元靓曰：大元建州领建平、永霸二县，属大定府路。〕未至，安太妃卒于路。遗令：「必焚我骨，南向扬之，〔扬，余章翻。〕庶几魂魄归达于汉。」〔白虎通曰：魂者，沄也，沄沄行不休也。魄者，迫也，迫迫然着于人也。〕既至建州，得田五十余顷，晋主令从者耕其中以给食。〔从，才用翻。〕顷之，述律王遣骑取晋主宠姬赵氏、聂氏而去。述律王者，契丹主德光之子也。

     三月，己未，以归德牙内指挥使史德珫领忠州刺史。〔珫，昌中翻。忠州时属蜀。〕德珫，弘肇之子也，颇读书，常不乐父之所为。〔乐，音洛。〕有举人呼噪于贡院门，苏逢吉命执送侍卫司，欲其痛棰而黥之。〔呼，火故翻。棰，止橤翻。贡院门，礼部贡院门也。五季自梁以来，虽皆右武之时，而诸州取解、礼部试进士未尝废。唐明宗天成二年，敕：「新及第进士有闻喜宴，今后逐年赐钱四百贯。」其进士试诗、赋、文、策、帖经、对义。盖朝廷犹重科举之士，故史德珫虽将家子，亦爱护士流。〕德珫言于父曰：「书生无礼，自有台府治之，非军务也。此乃公卿欲彰大人之过耳。」〔谓苏逢吉知史弘肇不喜书，假手以逞；若堕其术，自彰己过。治直之翻。〕弘肇大然之，即破械遣之。

     楚将徐进败蛮于风阳山，斩首五千级。〔败，补迈翻。〕

     夏，四月，壬午，太白昼见；〔见，贤遍翻。〕民有仰视之者，为逻卒所执，〔逻，郎佐翻。〕史弘肇腰斩之。

     河中城中食且尽，民饿死者什五六。癸卯，李守贞出兵五千余人，赍梯桥，分五道以攻长围之西北隅；郭威遣都监吴虔裕引兵横击之，河中兵败走，杀伤太半，夺其攻具。五月，丙午，守贞复出兵，又败之，〔复，扶又翻。〕擒其将魏延朗、郑宾。王子，周光逊、王继勋、聂知遇帅其众千余人来降。〔周光逊、王继勋，李守贞之骁将也。帅，读曰率。〕守贞将士降者相继。威乘其离散，庚申，督诸军百道攻之。〔此司马文王取诸葛诞之故智。〕

     赵思绾好食人肝，尝面剖而脍之，〔好，呼到翻。按礼记内则，聂而细切之者为脍。盗跖脍人肝而铺之，庄子寓言耳，岂知后世真有赵思绾者乎！〕脍尽，人犹未死。又好以酒吞人胆，谓人曰：「吞此千枚，则胆无敌矣。」及长安城中食尽，取妇女、幼稚为军粮，〔稚，直利翻。〕日计数而给之，每犒军，辄屠数百人，如羊豕法。思绾计穷，不知所出。郭从义使人诱之。

     初，思绾少时，〔犒，苦到翻。诱，音酉。少，诗照翻。〕求为左骁卫上将军致仕李肃仆，肃不纳，曰：「是人目乱而语诞，〔诞，徒旱翻。大言谓之诞。〕他日必为叛臣。」肃妻张氏，全义之女也，〔张全义镇洛，着功外于梁、唐之间。〕曰：「君今拒之，后且为患。」乃厚以金帛遗之。〔遗，唯季翻。〕及思绾据长安，肃闲居在中，思绾数就见之，拜伏如故礼。〔天福十二年，赵在礼自长安朝契丹，其裨将留长安者作乱，李肃讨诛之，是其威望必重。赵思绾又怀其畴昔之惠，故虽窃据，其见肃也犹如奴事主之礼。数，所角翻。〕肃曰：「是子亟来，且污我。」欲自杀。〔亟，去吏翻。污，乌故翻。〕妻曰：「曷若劝之归国！」〔史言李肃之妻有智。〕会思绾问自全之计，肃乃与判官程让能说思绾曰：〔说，式芮翻。〕「公本与国家无嫌，但惧罪耳。今国家三道用兵，俱未有功，〔三道用兵，迈歑威攻河中，赵晖攻凤翔，郭从义攻思绾也。〕若以此时翻然改图，朝廷必喜，自可不失富贵。孰与坐而待毙乎！」思绾从之，，遣使诣阙请降。乙丑，以思绾为华州留后，〔以为镇国厍留后。〕都指挸使常彦卿为虢州刺史，令便道之官。〔不使入朝，所以安其反侧之心。〕

     吴越内牙都指晛使钭滔，胡进思之党也，〔考异曰：吴越备史、十国纪年，滔姓皆「金」旁「斗」，按何氏姓苑，元和姓纂，皆无此姓。今据字书：钭，音他口、徒口二切，皆云姓也。余按广韵云钭姓出姓苑也。〕或告其谋叛，辞连丞相弘亿。吴越王弘俶不欲穷治，贬滔于处州。〔治，直之翻。〕

     六月，癸酉朔，日有食之。

     秋，七月，甲辰，赵思绾释甲出城受诏，郭从义以兵守其南门，复遣还城。〔复，扶又翻。还，从宣翻，又如字。〕思绾求其牙兵及铠仗，从义亦给之；思绾迁延，收敛财贿，三改行期。从义等疑之，密白郭威，请图之，威许之。壬子，从义与都监、南院宣徽使王峻〔当作「宣徽南院使」。按辔入城，处于府舍，〔处，昌吕翻。〕召思绾酌别，因执之，并常彦卿及其父兄部曲三百人，皆斩于市。

     甲寅，郭威攻河中，克其外郭。李守贞收余众，退保子城。诸将请急攻之，威曰：「夫鸟穷则啄，况一军乎！涸水取鱼，安用急为！」

     壬戍，李守贞与妻及子崇勋等自焚，威入城，获其子崇玉等及所署丞〔【章：十二行本「丞」作「宰」；乙十一行本同。」相靖裄、孙愿、枢密使刘芮、国师总伦等，送大梁，磔于市。〔靖，姓也；裄，其名。裄，同都翻，与嵞同。说文，禹会诸侯于涂山之「涂」作「嵞」。磔，音竹格翻。】〕征赵修己为翰林天文。〔以赵修己数谏李守贞也。盛巿唐有天文博士、天文生，皆属司天监，其待诏于翰林院者曰翰林天文。〕

     威阅守贞文书，得朝廷权臣及藩镇与守贞交通书，词意悖逆，欲奏之，〔悖，蒲妹翻，又蒲没翻。〕秘书郎榆次王溥谏曰：「魑魅乘夜争出，见日自消。〔魑，丑知翻。魅，明秘翻。魑魅，野鬼、山精之属。〕愿一切焚之，以安反侧。」威从之。〔王溥之进用于周，由此言也。郭威西征，于外则得李谷、王溥，于内则得范质，此岂一时倔强武人之所能及哉！〕

     三叛既平，〔是凤翔犹未平也，因帝骄纵而概言之。〕帝浸骄纵，与左右狎昵。〔昵，尼质翻。〕飞龙使瑕丘后匡赞、〔后，读如字，姓也。郑樵氏族略云：后姓望出东海，开封有此姓。〕茶酒使太原郭允明以谄媚得幸，帝好与之为廋辞、丑语，〔廋辞，隐语也。好，呼到翻。廋，所鸠翻。〕太后屡戒之，帝不以为意。癸亥，太常卿张昭上言：「宜亲近儒臣，讲习经训。」不听。〔近，其靳翻。〕昭，即昭远，避高祖讳改之。

     戊辰，加永兴节度使郭从义同平章事，徙镇国节度使扈从珂为护国节度使，以河中行营马步都虞候刘词为镇国节度使。

     唐主复进用魏岑；〔魏岑以罪黜见二百八十六卷高祖天福十二年，唐主之保大五年也。〕吏部郎中会稽锺谟、尚书员外郎李德门始以辩慧得幸，参预国政；〔会，古外翻。狷，吉掾翻。〕乃教天威都虞候王建封上书，历诋用事者，请进用正人；；台主谓建封武臣典兵，不当干预国政，大怒，流建封于池州，未至，杀之，冲敏弃市。

     唐主闻河中破，以朱元为驾部员外郎，待诏文理院李平为尚书员外郎。〔李守贞遣朱元、李平至唐见去年十一月。文理院，南唐所置。尚书员外郎无曹局，盖于二十四司郎员外置也。〕

     吴越王弘俶以丞相弘亿判明州。〔以钭滔事出弘亿。〕

     西京留守、同平章事王守恩，性贪鄙，专事聚敛。〔敛，力胆翻。〕丧车非输钱不得出城下，至抒厕、行乞之人，不免课率，〔抒，叙吕翻。抒厕，取人家虎子，写去秽恶，渫水洗之者也。〕或纵麾下令盗人财。有富室娶妇，守恩与俳优数人往为宾客，得银数铤而返。〔「宾」，一作「贺」。铤，徒鼎翻。〕

     八月，甲申，郭威自河中还，过洛阳；守恩自恃位兼将相，〔留守、节度使、同平章事，所谓位兼将相也。〕肩舆出迎。威怒，以为慢己，辞以浴，不见，即以头子命保义节度使、同平章事白文珂代守恩为留守，〔沈括曰：后唐庄宗复枢密使，郭崇韬、安重诲相继为之，始分领政事。不关由中书直行下者谓之宣，如中书之敕；小事则发头子，拟堂帖也。〕文珂不敢违。守恩犹坐客次，〔客次，犹今言客位也。坐于客次以俟见。〕吏白：「新留守已视事于府矣。」守恩大惊，狼狈而归，见家属数百已逐出府，在通衢矣。朝廷不之问，以文珂兼侍中，充西京留守。

     欧阳修论曰：自古乱亡之国，必先坏其法制〔坏，音怪。〕而后乱从之，此势之然也，五代之际是已。文珂、守恩皆汉大臣，而周太祖以一枢密使头子而易置之，如更戍卒。〔更，工衡翻。〕是时太祖未有君之志，而所为如此者，盖习为常事，故文珂不敢违，守恩不敢拒。太祖既处之不疑，〔处，昌吕翻。〕而汉廷君臣亦置而不问，岂非纲纪坏乱之极而至于此欤！〔余按唐闵帝之初，朱弘昭、冯赟以枢密院宣易置诸镇，以致潞王之乱，虽成败不同，而枢密权重则有自来矣。〕是以善为天下虑者，不敢忽于微而常杜其渐也，可不弁哉！

     守恩至大梁，死获罪，广为贡献，重赂权贵。朝廷亦以守恩首举潞州归汉，〔事见二百八十六卷天福十二年。〕故宥之，但诛其用事者数人而已。

     马希萼悉调朗州丁壮为乡兵，〔调，徒钓翻。〕造号静江军，〔造号，言创立军号也。〕作战舰七百艘，〔舰，户黯翻。艘，苏遭翻。〕将攻潭州，其妻苑氏谏曰：〔姓苑：商武丁子子文受封于苑，因以为氏。左传，齐有大夫苑何忌。赵明诚金石录有汉荆州从事苑镇碑，曰：其先出苑柏何，为晋乐正，世掌朝礼之制。又有苑子园，实能掌阴阳之理。按姓氏志，皆云苑氏出苑何忌之后。今此碑所谓苑柏何与子园，左传、国语皆无其人，故录之以传知者。〕「兄弟相攻，胜负皆为人笑。」不听，引兵趣长沙。〔趣，七喻翻。〕

     马希广闻之曰：「朗州，吾兄也，不可与争，当以国让之而已。」刘彦桊、李弘皋固争以为不可，乃以岳州刺史王赟为都部署战棹指挥使，以彦桊监其军。己丑，大破希萼于仆射洲，获其战舰三百艘。赟追希萼，将及之，希广遣使召之曰：「勿伤吾兄！」赟引兵还。赟，环之子也。〔还，从宣翻，又如字。王环，马氏之良将也。〕

     希萼自赤沙湖乘轻舟遁归，〔赤沙湖在洞庭湖西，与洞庭湖通。水经注云：澧水与赤沙湖水会，湖水北通江而南注澧。〕苑氏泣曰：「祸将至矣，余不忍见也。」赴井而死。

     戊戍，郭威至大梁，入见，帝劳之，〔见，贤遍翻。劳，力到翻。〕赐金帛、衣服、玉带、鞍马，辞曰：「臣受命期年，〔去年七月，命郭威西征，至是踰一期矣。期，读曰翆。」仅克一城，何功之有！且臣将兵在外，凡镇安京师、供亿所须、使兵食不乏，皆诸大臣居中者之力也，臣安敢独膺此赐！请徧赏之。」又议加〔【章：十二行本「加」下有「领」字；乙十一行本同；孔本同；张校同；退斋校同。】〕方镇，辞曰：「杨邠位在臣上，未有茅土；〔时杨邠为枢密使，位在郭威上，未尝领节镇。」且帷幄之臣，不可以弘肇为比。」〔郭威自言职居近密，乃帷幄之臣，史弘肇掌侍卫兵，所以领节，不可以为比。〕九月，壬寅，徧赐宰相、枢密、宣徽、三司、侍卫使九人，与威如一。〔时宰相三人，窦贞固Ｉ苏逢吉、苏禹珪；枢密使，杨邠；宣徽使，王峻，吴虔裕；三司使，王章；侍卫使，史夕肇；凡八人。余一人则未之知也，或者并郭威为九人欤﹖〕帝欲特赏威，辞曰：「运筹建画，出于庙堂；发兵馈粮，资于藩镇；暴露战鬬，在于将士；而功独归臣，臣何以堪之！」

     乙巳，加威兼侍中，史弘肇兼中书令。辛亥，加窦贞固司徒，苏逢吉司空，苏禹珪左仆射，杨邠右仆射。诸大臣议，以朝廷执政溥加恩，恐藩镇觖望。〔觖，窥瑞翻，又古穴翻，怨望也。〕乙卯，加天雄节度使高行周守太师，山南东道节度使安审琦守太傅，泰宁节度使符彦卿守太保，河东节度使刘崇兼中书令；己未，加忠武节度使刘信、天平节度使慕容彦超、平卢节度使刘铢并兼侍中；辛酉，加朔方节度使冯晖、定难节度使李彝殷〔难，乃旦翻。〕兼中书令；冬，十月，壬申，加义武节度使孙方简、武宁节度使刘赟同平章事；壬午，加吴越王弘俶尚书令，楚王希广太尉；丙戍，加荆南节度使高保融兼侍中。议者以为：「郭威不专有其功，推以分人，〔推，吐雷翻，又如字。〕信为美矣；而国家爵位，以一人立功而覃及天下，〔覃，徒含翻，希也，广也。〕不亦滥乎！」

     吴越王弘俶募民能垦荒田者，勿收其税，由是境内无弃田。或请纠民遗丁以增赋，〔遗丁，谓民年已成丁而户籍遗漏，未尝当赋役者。〕仍自掌其事；弘俶杖之国门。国人皆悦。

     楚静江节度使马希瞻以兄希萼、希广交争，屡遣使谏止，不从；知终覆族，袓发于背，丁亥，卒。

     契丹寇河北，所过杀掠；节度使、刺史各婴城自守。游骑至贝州及邺都之北境，〔按九域志：贝州之南三十里，即邺都北界。〕帝忧之。己丑，遣枢密使郭威督诸将御之，以宣徽使王峻监其军。〔为王峻佐郭威举兵向阙张本。〕

     唐兵渡淮，攻正阳。〔九域志：颍州颍上县有正阳镇，临淮津。〕十二月，颍州将白福进击，败之。〔败，补迈翻。〕

     杨邠为政苛细。初，邢州人周璨为诸卫将军，罢秩无依，从王景崇西征，景崇叛，遂为之谋主；邠奏：「诸前资官，喜摇动藩臣，〔前资官，谓官资皆前朝所授者也。喜，许记翻。〕宜悉遣诣京师。」既而四方云集，日遮宰相马求官；辛卯，邠复奏：「前资官宜分居两京，以俟有阙而补之。」漂泊失所者甚众；〔复，扶又翻。〕邠又奏：「行道往来者，皆给过所。」〔盛唐之制，天下关二十六，度关者从司门郎中给过所，犹汉时度关用传也。宋白曰：古书之帛为繻，刻木为契，二物通过所也。〕既而官司填咽，民情大扰，乃止。

     赵晖急攻凤翔，周璨谓王景崇曰：「公向与蒲、雍相表里；〔蒲，谓李守贞，雍，谓赵思绾。雍，于用翻。〕今二镇已平，蜀儿不足恃，〔王景崇求援于蜀，而蜀兵不至，故言不足恃。〕不如降也。」景崇曰：「善，吾更思之。」

     后数日，外攻转急。景崇谓其党曰：「事穷矣，吾欲为急计。」乃谓其将公孙辇、张思练曰：「赵晖精兵，多在城北，来日五鼓前，尔二人烧城东门诈降，勿令寇入，吾与周璨以牙兵出北门突晖军，纵无成而死，犹胜束手。」皆曰「善。」

     癸巳，未明，辇、思练烧东门请降，府牙火亦发；二将遣人诇之，〔诇，古永翻，又翾正翻。〕景崇已与家人自焚矣。璨亦降。

     丁酉，密州刺史王万敢击唐海州荻水镇，残之。〔金人疆域图：荻水镇在海州赣榆县。〕

     是月，南汉主如英州。〔南汉以唐广州浈阳县之地置英州。九域志：广州北至英州四百二十里。〕

     是岁，唐泉州刺史留从效兄南州副使从愿，酖刺史董思安而代之；〔晋齐王开运二年，唐改漳州为南州，以董思安为刺史，唐之保大三年也，事见二百八十四卷。〕唐主不能制，置清源军于泉州，以从效为节度使。

