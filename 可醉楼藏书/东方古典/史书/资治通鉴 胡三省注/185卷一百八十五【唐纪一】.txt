卷第一百八十五【唐纪一】起着雍摄提格（戊寅）正月，尽七月，不满一年。

     〔唐，古国名。陆德明曰：周成王母弟叔虞封于唐，其地帝尧、夏禹所都之墟。汉曰太原郡，在古冀州太行、恒山之西，太原、太岳之野。李唐之先，李虎与李弼等八人佐周伐魏有功，皆为柱国，号八柱国家。周闵帝受魏禅，虎已卒，乃追录其功，封唐国公，生子昺，袭封。昺生渊，袭封，起兵克长安，进封唐王，遂受隋禅，国因号曰唐。〕

     高祖神尧大圣光孝皇帝上之上〔讳渊，字叔德，本陇西成纪人。七世祖暠王西凉，是为凉武昭王。至曾孙熙家于武川；熙孙虎，从周文帝，始家长安。〕

     武德元年〔（戊寅、六一八）是年五月受隋禅，始改元。〕

     春，正月，丁未朔，隋恭帝诏唐王剑履上殿，赞拜不名。〔隋志：按汉自天子至于百官无不佩刀。蔡谟议云：大臣优礼者皆剑履上殿，非侍臣解之，盖防刃也。近代以木，未详所起；东齐着令，谓为象剑，言象于剑。周武帝时，百官燕会，并带刀升座。至开皇初，因袭旧式，朝服升殿，亦不解焉。十二年，因蔡征上事，始制凡朝会应登殿坐者，剑履俱脱；其不坐者，敕召奏事，及须升殿，亦就席解剑乃登。纳言、黄门、内史令、侍郎、舍人既夹侍之官则不脱，其剑皆真刃非假。又，准晋咸康元年定令，故事自天子以下皆衣冠带剑，今天子则玉具火珠镖首，惟侍臣带剑上殿；自王公已下，非殊礼，引升殿，皆就席，解而后升。复下曰舄，单下曰履。诸非侍臣，皆脱履升殿。舄唯冕服及具服着之；履则诸服皆用。凡朝会赞拜，则曰某官某；不名，亦殊礼也。上，时掌翻。镖，纰招翻。〕

     唐王既克长安，以书谕诸郡县，于是东自商洛，〔隋志：商洛县属上洛郡，取商山、洛水以名县也。〕南尽旵、蜀，郡县长吏及盗贼渠帅、氐、羌酋长，争遣子弟入见请降，有司复书，日以百数。〔长，知两翻。帅，所类翻。酋，才由翻。见，贤遍翻。降，户江翻。〕

     王世充既得东都兵，进击李密于洛北，败之，〔败，补迈翻。〕遂屯巩北。〔巩县之北。〕辛酉，世充命诸军各造浮桥渡洛击密，桥先成者先进，前后不一。虎贲郎将王辩破密外栅，〔贲，音奔。将，即亮翻。〕密营中惊扰，将溃；世充不知，鸣角收众，密因帅敢死士乘之，〔帅，读曰率。〕世充大败，争桥溺死者万余人。〔溺，奴狄翻。〕王辩死，世充仅自免，洛北诸军皆溃。世充不敢入东都，北趣河阳，〔趣，七喻翻，又逡须翻。〕是夜，疾风寒雨，军士涉水沾湿，道路冻死者又以万数。世充独与数千人至河阳，〔考异曰：隋书、北史李密传曰：「世充复移营洛北，南对巩县，其后遂于洛水造桥，悉众以击密。密出击之，官军稍却，自相陷溺者数万人；世充仅而获免，不敢还东都，遂走河阳。其夜，雨雪尺余，众随之者死亡殆尽。」王世充传曰：「充败绩，赴水溺死者万余人。时天寒大雪，兵士既渡水，衣皆沾湿，在道冻死者又数万人。」蒲山公传曰：「世充移营就洛水之忠，与密隔洛水以相望；密乃筑长城，掘深堑，周回七十里以自固。十五日，世充与密战于石窟寺东，密军退败，世充渡洛水以乘之，逼仓城为营堑，密纵兵疾战，世充兵马弃仗奔亡，沈溺死者不可胜数。密又令露布上府曰：『世充以今月十一日平旦屯兵洛北，偷入月城。其月十五日，世充及王辩才等又于仓城北偷渡水南，敢逼城堞。』河洛记曰：十六日，「充与密战于石窟寺东。」又曰：「其夜，遇风寒疾雨，士卒冻死，十不存一，充脱身宵遁，直向河阳。」余如蒲山公传。略记曰：「辛酉，王世充等移兵洛北，仍令诸军临岸布兵，军别造浮桥，桥先成者辄渡。既前后不一，而李密伏发，我师败绩，争桥赴水溺死者十五六。」杂记曰：「十二月，越王遣太常少卿韦霁等率留守兵三万并受世充节度；」又曰：「王辩纵等败，众军亦溃，争桥赴水，死者太半，王辩纵等皆没，淮世充败免，与数百骑奔大通城，败兵得还者，于道遭大雨，冻死者六七千人。世充停留大通十余日，惧罪不还。十四年，正月，越王遣世充兄世恽往大通慰谕，赦世充丧师之罪。」按李道玄劝进于李密表云：「于时律始太蔟，未宜霢霂，而澍雨忽降，冻殕将尽。」今参取众书，日从蒲山公传，雨从河洛记。〕自系狱请罪，越王侗遣使赦之，〔侗，他红翻。使，疏吏翻。〕召还东都，赐金帛、美女以安其意。世充收合亡散，得万余人，屯含嘉城，〔含嘉城，盖在都城之北。按旧书王世充传，含嘉，仓城也。〕不敢复屾。〔复，扶又翻。〕

     密乘胜进据金墉城，修其门堞、庐舍而居之，〔堞，达协翻。〕钲鼓之声，闻于东都；〔闻，音问。〕未几，拥兵三十万，陈于北邙，〔陈，读曰阵。〕南逼上春门。乙丑，金紫光禄大夫段达、民部尚书韦津出兵拒之；达望见密兵盛，惧而先还，密纵兵乘之，军遂溃，韦津死。〔考异曰：隋书列传不言战日。蒲山公此战在四月九日。略记亦云：「四月，乙未，李密率众北据邙山，南接上春门。段达、韦津等出兵拒之，兵未交而达惧，先还入城，军遂溃乱。」乙未，一十一日也。今据河洛记，「正月十九日，世充又与密战于上春门，韦津没焉。」又，二月，房彦藻与窦建德书亦云「幕府以去月十九日亲董貔虎，西取洛邑。」其蒲山公传四月已后月日，与事多差互不合。今日从河洛记，事从略记及隋达传。〕于是偃师、柏谷及河阳都尉独孤武都、检校河内郡丞柳燮、职方郎柳续等〔隋制：职方郎，属兵部尚书。〕各举所部降于密。窦建德、朱粲、孟海公、徐圆朗等并遣使奉表劝进，〔降，户江翻。使，疏吏翻。考异曰：河洛记云：「卢祖尚亦通表于密。」按祖尚本起兵为隋，事恐不尔。今不取。〕密官属裴仁基等亦上表请正位号，〔上，时掌翻。〕密曰：「东都未平，不可议此。」

     戊辰，唐王以世子建成为左元帅，秦公世民为右元帅，〔帅，所类翻。〕督诸军十余万人救东都。

     东都乏食，太府卿元文都等募守城不食公粮者进散官二品；于是商贾执象而朝者，不可胜数。〔象者，象笏也；西魏以来，五品已上通用象牙。贾，音古。朝，直遥翻。胜，音升。〕

     二月，己卯，唐王遣太常卿郑元暃将兵出商、洛，徇南阳，〔炀帝改邓州为南阳郡。暃，殊玉翻。将，即亮翻。〕左领军府司马安陆马元规徇安陆及荆、襄。〔隋十二卫府各有长史、司马。炀帝改安州为安陆郡；荆州，南郡；襄州，襄阳郡。〕

     李密遣房彦藻、郑颋等〔颋，他鼎翻。〕东出黎阳，分道招慰州县。以梁郡太守杨汪为上柱国、宋州总管，〔炀帝改宋州为梁郡。守，式又翻。〕又以手书与之曰：「昔在雍丘，曾相追捕，〔事见一百八十三卷大业十二年。〕射钩斩袂，不敢庶几。」〔管仲射齐桓公中带钩，桓公用之以相。寺人披伐公子重耳，斩其袪，文公不怨。今以袪为袂。射，而亦翻。几，居希翻。〕汪遣使往来通意，密亦羁縻待之。〔使，疏吏翻。〕彦藻以书招窦建德，使来见密。建德复书，卑辞厚礼，托以罗艺南侵，请捍御北垂。彦藻还，至卫州，贼帅王德仁邀杀之。〔帅，所类翻；下同。〕德仁有众数万，据林虑山，〔卫州，隋为汲郡。林虑山，在魏郡林虑县。虑，音庐。〕四出抄掠，为数州之患。〔抄，楚交翻。〕

     三月，己酉，以齐公元吉为镇北将军、〔考异曰：创业注，改太原留守为镇北府，在去年十二月己巳。盖因元吉进封齐公言之耳。今从实录。〕太原道行军元帅、都督十五郡诸军事，听以便宜从事。

     隋炀帝至江都，〔大业十二年，炀帝至江都。〕荒淫益甚，宫中为百余房，各盛供张，〔张，竹亮翻。〕实以美人，日令一为主人。江都郡丞赵元楷掌供酒馔，〔馔，雏恋翻，又雏皖翻。〕帝与萧后及幸姬历就宴饮，酒卮不离口，从姬千余人亦常醉。〔离，力智翻。从，才用翻。〕然帝见天下危乱，意亦扰扰不自安，退朝则幅巾短衣，策杖步游，徧历台馆，非夜不止，汲汲顾景，唯恐不足。

     帝自晓占候卜相，好为吴语；〔朝，直遥翻。相，息亮翻。好，呼到翻。〕常夜置酒，仰视天文，谓萧后曰：「外间大有人图侬，〔吴人率自称曰侬。〕然侬不失为长城公，卿不失为沈后，〔长城公，陈叔宝。叔宝后沈氏。〕且共乐饮耳！」〔乐，音洛。〕因引满沈醉。〔沈，持林翻。〕又尝引镜自照，顾谓萧后曰：「好头颈，谁当斫之！」后惊问故，帝笑曰：「贵贱苦乐，更迭为之，〔乐，音洛。更，工衡翻。〕亦复何伤！」〔复，扶又翻。〕

     帝见中原已乱，无心北归，欲都丹阳，〔帝改蒋州为丹阳郡，盖欲都建康也。考异曰：大业记：「帝欲南巡会稽。」今从隋书。〕保据江东，命群臣廷议之，内史侍郎虞世基等皆以为善；石候卫大将军李才极陈不可，请车驾还长安，与世基忿争而出。门下录事衡水李桐客曰：〔隋制，门下省置录事、通事、令史各六人。衡水县属信都郡，开皇十六年分信都北界、武邑西界、下博南界置。宋白曰：衡水县，本汉桃县。〕「江东卑湿，土地险狭，内奉万乘，外给三军，民不堪命，亦恐终散乱耳。」御史劾桐客谤毁朝政。〔乘，绳证翻。劾，户概翻，又户得翻。朝，直遥翻。〕于是公卿皆阿意言：「江东之民望幸已久，陛下过江，抚而临之，此大禹之事也。」〔禹南巡狩，会诸侯于会稽。〕乃命治丹阳宫，将徙都之。〔治，直之翻。〕

     时江都粮尽，从驾骁果多关中人，〔从，才用翻。骁，坚尧翻。〕久客思乡里，见帝无西意，多谋叛归，郎将窦贤遂帅所部西走，〔将，即亮翻；下同。帅，读曰率。〕帝遣骑追斩之，〔骑，奇寄翻。〕，而亡者犹不止，帝患之。虎贲郎将扶风司马德戡素有宠于帝，〔贲，音奔。戡，音堪。〕帝使领骁果屯于东城，德戡与所善虎贲郎将元礼、直合裴虔通谋曰：〔炀帝制左、右监门府有直合各六人，正五品。〕「今骁果人人欲亡，我欲言之，恐先事受诛；〔先，悉荐翻。〕不言，于后事发，亦不免族灭，柰何﹖又闻关内沦没，李孝常以华阴叛，〔事见上卷上年。华，户化翻。〕上囚其二弟，欲杀之。我辈家属皆在西，能无此虑乎！」二人皆惧，曰：「然则计将安出﹖」德戡曰：「骁果若亡，不若与之俱去。」二人皆曰：「善！」因转相招引，内史舍人元敏、虎牙郎将赵行枢、鹰扬郎将孟秉、符玺郎牛〔【章：十二行本「牛」上有「李覆」二字；乙十一行本同；孔本同；张校同。】〕方裕、直长许弘仁、薛世良、城门郎唐奉义、医正张恺、勋侍杨士览等〔隋初，门下省统城门、尚食、尚药、符玺、御府、殿内等六局，各有直长。炀帝以城门、尚食、尚药、御府等五局隶殿内省；改符玺监为郎；城门置校尉，后又改尉为城门郎；又置司医、医佐等官。意者医正即司医也。勋侍，三侍之一也。玺，斯氏翻。长，知两翻。〕皆与之同谋，日夜相结约，于广座明论叛计，无所畏避。有宫人白萧后曰：「外间人人欲反。」后曰：「任汝奏之。」宫人言于帝，帝大怒，以为非所宜言，斩之。其后宫人复白后，〔复，扶又翻。〕后曰：「天下事一朝至此，无可救者，何用言之，徒令帝忧耳！」〔令，力丁翻。〕自是无复言者。

     赵行枢与将作少监宇文智及素厚，〔少，始照翻。〕杨士览，智及之甥也，二人以谋告智及；智及大喜。德戡等期以三月望日结党西遁，智及曰：「主上虽无道，威令尚行，卿等亡去，正如窦贤取死耳。今天实丧隋，〔丧，息浪翻。〕英雄并起，同心叛者已数万人，因行大事，此帝王之业也。」德戡等然之。行枢、薛世良请以智及兄右屯卫将军许公化及为主，结约既定，乃告化及。化及性驽怯，闻之，变色流汗，既而从之。〔考异曰：蒲山公传曰：「赵行枢、杨士览以司马德戡谋告化及，化及兄弟闻之大喜，因引德戡等相见。士及说德戡等曰：『足下等因百姓之心，谋非常之事，直欲走逃，故非长策。』德戡曰：『为之柰何﹖』士及曰：『官家虽言无道，臣下尚畏服之，闻公叛亡，必急相追捕，窦贤之事，殷鉴在近。不如严勒士马，攻其宫阙，因人之欲，称废昏凶，事必克成；然后详立明哲，天下可安，吾徒无患矣。勋庸一集，公等坐延荣禄。纵事不成，威声大振，足得官家胆慑，不敢轻相追讨，迟疑之间，自延数日，比其议定，公等行亦已远。如此，则去住之计，俱保万全，不亦可乎！』德戡等大悦曰：『明哲之望，岂惟杨家，众心实在许公，故是人天协契。』士及佯惊曰：『此非意所及，但与公等思救命耳。』」革命记曰：「帝知历数将穷，意欲南渡江水；咸言不可。帝知朝士不欲渡，乃将毒药酝酒二十石，拟三月十六日为宴会而酖杀百官。南阳公主恐其夫死，乃阴告之，而事泄，为此，始谋害帝以免祸。」并凶逆之旅妄构此词。于时上下离心，人怀异志，帝深猜忌，情不与人，酝若不虚，药须分付，有处遣何人！并酝二十石药酒，必其酒有酖毒，一石堪杀千人。审欲拟杀群寮，谋之者必有三五众，谋自然早泄，岂得独在南阳！只是虔通等耻有杀害之名，推过恶于人主耳！隋书化及传云：「化及弒逆，士及在公主第，弗之知也。智及遣家僮庄桃树就第杀之，桃树不忍，执诣智及。久之，乃见释。」南阳公主传责士及云：「但谋逆之日，察君不预知耳。」旧唐书士及传云：「化及谋逆，以其主伲，深忌之而不告。」按士及仕唐为宰相，隋书亦唐初所修，或者史官为士及隐恶。贾、杜二书之言亦似可信，但杜儒童自知酝药酒为虚，则南阳阴告之事亦非其实。如贾润甫之说，则弒君之谋皆出士及，而智及为良人矣。今且从隋书而删去庄桃树事及南阳之语，庶几疑以传疑。〕

     德戡使许弘仁、张恺入备身府，〔帝改疘、右领左右府为左、右备身府。〕告所识者云：「陛下闻骁果欲叛，多酝毒酒，欲因享会，尽鸩杀之，独与南人留此。」骁果皆惧，转相告语，〔语，牛倨翻。〕反谋益急。乙卯，德戡悉召骁果军吏，谕以所为，皆曰：「唯将军命！」是日，风霾昼昏。〔霾，亡皆翻。雨土也。〕晡后，德戡盗御厩马，潜厉兵刃。是夕，元礼、裴虔通直合下，专主殿内；唐奉义主闭城门，与虔通相知，诸门皆不下键。〔键，户偃翻。陈楚谓户钥牡为键。〕至三更，〔更，工衡翻。〕德戡于东城集兵得数万人，举火与城外相应。帝望见火，且闻外諠嚣，问何事。虔通对曰：「莫草坊失火，外人共救之耳。」时内外隔绝，帝以为然。智及与孟秉于城外集千余人，〔此城外，谓江都宫城之外。〕劫候卫虎贲冯普乐布兵分守衢巷。〔左、右候卫，主昼夜巡察，故劫之。普乐，盖虎贲郎将。贲，音奔。乐，音洛。〕燕王倓觉有变，〔倓，元德太子昭之子，代王侑之弟。倓，徒甘翻。〕夜，穿芳林门侧水窦而入，至玄武门，诡奏曰：「臣猝中风，〔中，竹仲翻。〕命悬俄顷，请得面辞。」裴虔通等不以闻，执囚之。丙辰，天未明，德戡授虔通兵，以代诸门卫士。虔通自门将数百骑至成象殿，〔将，即亮翻。骑，奇寄翻。〕宿卫者传呼有贼，虔通乃还，闭诸门，独开东门，驱殿内宿卫者令出，皆投仗而走。右屯卫将军独孤盛谓虔通曰：「何物兵势太异！」虔通曰：「事势已然，不预将军事；将军慎毋动！」盛大骂曰：「老贼，是何物语！」不及被甲，与左右十余人拒战，为乱兵所杀。〔被，皮义翻。考异曰：蒲山公传：「裴虔通于成象殿前遇将军独孤盛，时内直宿，陈兵郎下以拒之。诟曰：『天子在此，尔等何敢凶逆！』蒲山公传：「裴虔通于成象殿前遇将军独孤盛，时内直宿，陈兵廊下以拒之。诟曰：『天子在此，尔等何敢凶逆！』叱兵战，兵皆倒戈。虔通谓盛曰：『公何暗于机会，恐他人以公为勋耳。』盛叱之曰：『国家荣宠盛者，正拟今日；且宿卫天居，唯当效之以死！』注弦不动。俄为乱兵所击，毙于阶下。」略记：「诘旦，诸门已开，而外传叫有贼。虔通乃还闭诸门，唯开正东一门，而驱殿内执仗者出，莫不投仗乱走。屯卫大将军独孤盛挥刀叱之曰：『天子在此，尔等走欲何之！』然乱兵交萃，俄而毙于阶下。」今从隋书，亦采略记。〕盛，楷之弟也。〔独孤楷，见一百七十九卷文帝仁寿二年。〕千牛独孤开远〔炀帝制千牛十六人，掌执千牛刀，属领左右府。开远，独孤后之兄子。〕帅殿内兵数百人诣玄览门，叩合请曰：「兵仗尚全，犹堪破贼。陛下若出临战，人情自定；不然，祸今至矣。」竟无应者，军士稍散。贼执开远，义而释之。先是，帝选骁健官奴数百人置玄武门，〔先，悉荐翻。〕谓之给使，以备非常，待遇优厚，至以宫人赐之。司宫魏氏为帝所信，〔司宫，盖即尚宫之职。〕化及等结之使为内应。是日，魏氏矫诏悉听给使出外，仓猝际制无一人在者。

     德戡等引兵自玄武门入，帝闻乱，易服逃于西合。虔通与元礼进兵排左合，魏氏启之，遂入永巷，问：「陛下安在﹖」有美人出，指之。校尉令狐行达拔刀直进，〔校，户教翻。令，音铃。〕帝映窗扉谓行达曰：「汝欲杀我邪﹖」〔邪，音耶。〕对曰：「臣不敢，但欲奉陛下西还耳。」因扶帝下合。〔还，从宣翻，又音如字。〕虔通，本帝为晋王时亲信左右也，帝见之，谓曰：「卿非我故人乎！何恨而反﹖」对曰：「臣不敢反，但将士思归，欲奉陛下还京师耳。」〔将，即亮翻。〕帝曰：「朕方欲归，正为上江米船未至，〔夏口以上为上江。为，于伪翻。〕今与汝归耳！」虔通因勒兵守之。

     至旦，孟秉以甲骑迎化及，〔骑，奇寄翻；下同。〕化及战栗不能言，人有来谒之者，但俛首据鞍称罪过。〔罪过，今世俗谦谢之辞。俛，音免。〕化及至城门，〔宫城门也。〕德戡迎谒，引入朝堂，号为丞相。〔朝，直遥翻；下同。号，户刀翻，呼也。〕裴虔通帝曰：「石官悉在朝堂，陛下须亲出慰劳。」〔劳，力到翻。〕进其从骑，逼帝乘之；〔从，才用翻。〕帝嫌其鞍勒弊，更易新者，乃乘之。虔通执辔挟刀出宫门，贼徒喜噪动地。化及扬言曰：「何用持此物出，亟还与手。」〔与手，魏、齐间人率有是言，言与之毒手而杀之也。宋孝建初，薛安都助顺有大功。从弟道生亦以军功为大司马参军；犯罪，为秣陵令薛叔之所鞭。按都大怒，乘马执抬，从数十人，欲往杀淑之。行至朱雀航，逢柳元景问何之，安都曰：「薛淑之鞭我从弟，指往刺杀之。」元景曰：「小子无宜适，往与手甚快！」安都既回马，元景复呼使入车，让止之。此与手之征也。亟，纪力翻。〕帝问：「世基何在﹖」贼党马文举曰：「己枭首矣！」于是引帝还至寝殿，虔通、德戡等拔白刃侍立。帝叹曰：「我何罪至此﹖」文举曰：「陛下违弃宗庙，巡游不息，外勤征讨，内极奢淫，使丁壮尽于矢刃，女弱填于沟壑，四民丧业，〔丧，息浪翻。〕盗贼倮起；专任佞谀，饰非拒谏：何谓无罪！」帝曰：「我实负百姓；至于尔辈，荣禄兼极，何乃如是！今日之是！今日之事，孰为首邪﹖」〔邪，音耶。〕德戡曰：「溥天同怨，何止一人！」化及又使封德彝数帝罪，〔数，所具翻，又所主翻。〕帝曰：「卿乃士人，何为亦尔﹖」德彝赧然而退。帝爱子赵王杲，年十二，在帝侧，号恸不已，虔通斩之，血溅御服。〔赧，奴板翻。凓而面赤也。号，户刀翻。溅，子贱翻。〕贼欲弒帝，帝曰：「天子死自有法，何得加以锋刃！取鸩酒来！」文举等不许，使令狐行达顿帝令坐。帝自解练巾授行达，缢杀之。〔令，力丁翻。缢，于赐翻，又于计翻，绞也。考异曰：蒲山公传、河洛记皆云「于洪达缢帝。」今从隋书及略记。〕初，帝自知必及于难，常以婴贮毒药自随，〔难，乃旦翻。罂，于耕翻。贮，丁吕翻。〕谓所幸诸姬曰：「若贼至，汝曹当先饮之，然后我饮。」及乱，顾索药，〔索，山客翻。〕左右皆逃散，竟不能得。萧后与宫人撤漆床板为小棺，与赵王杲同殡于西院流珠堂。

     帝每巡幸，常以蜀王秀自随，囚于骁果营。化及弒帝，欲奉秀立之，众议不可，乃杀秀及其七男。又杀齐王暕及其二子并燕王倓，隋氏宗室、外戚，无少长皆死。〔暕，古限翻。骁，坚尧翻。少，诗沼翻。长，知两翻。〕唯秦王浩素与智及往来，且以计全之。〔浩，秦王俊之子。〕齐王暕素失爱于帝，〔暕失爱事始一百八十一卷大业四年。〕恒相猜忌，帝闻乱，顾萧后曰：「得非阿孩邪﹖」〔暕，小字阿孩。恒，户登翻。〕化及使人就第诛暕，暕竟不知杀者为谁，父子至死不相明。又杀内史侍郎虞世基、御史大夫裴蕴、左翊卫大将军来护儿、秘书监袁充、右翊卫将军宇文协、千牛宇文皛、〔皛，户了翻。〕梁公萧巨等及其子。巨，琮之弟子也。〔萧琮，故梁主。琮，藏宗翻。〕

     难将作，江阳长张惠绍驰告裴蕴，〔江阳县，带江都郡，旧广陵也，大业初更名。长，知两翻。〕与惠绍谋矫诏发郭下兵收化及等，扣门援帝。〔「与」上更有「蕴」字，文意乃明。〕议定，遣报虞世基；世基疑告反者不实，抑而不许。须臾，难作，〔难，乃旦翻。〕蕴叹曰：「谋及播郎，竟误人事！」〔播郎，虞世基小字。〕虞世基宗人伋谓世基子符玺郎熙曰：「事势已然，吾将济南渡，同死何益！」熙曰：「弃父背君，〔玺，斯氏翻。背，蒲妹翻。〕求生何地！感尊之怀，〔尊，谓伋也。〕自此决矣！」世基弟世南抱世基号泣请〔【章：十二行本「请」下有「以身」子字；乙十一行本同；孔本同；张校同。】〕代，化及不许。〔号，户刀翻。〕黄门侍郎裴矩知必将有乱，虽厮役皆厚遇之，〔厮，音斯。今人读如瑟。〕又建策为骁果娶妇；〔事见上卷上年。为，于伪翻。〕及乱作，贼皆曰：「非裴黄门之罪。」既而化及至，短迎拜马首，故得免。化及以苏威不预朝政，亦免之。〔朝，直遥翻。〕威名位素重，往参化及；化及集众而见之，曲加殊礼。百官悉诣朝堂贺，给事郎许善心独不至。许弘仁驰告之曰：「天子已崩，宇文将军摄政，阖朝文武咸集，〔朝，直遥翻。〕天道人事自有代终，何预于叔而低回若此！」善心怒，不肯行。弘仁反走上马，泣而去。化及遣人就家擒至朝堂，既而释之。善心不舞蹈而出，化及怒曰：「此人大负气！」复命擒还，杀之。其母范氏，年九十二，抚柩不哭，曰：「能死国难，吾有子矣！」因卧不食，十余日而卒。〔上，时掌翻。复，扶又翻。柩，音旧。难，乃旦翻。卒，子恤翻。〕唐王之入关也，张季珣之弟仲琰为上洛令，〔张季珣死节，见上卷上年。上洛县，隋带上洛郡。〕帅吏民拒守，部下杀之以降。〔帅，读曰率。降，户江翻。〕宇文化及之乱，仲琰弟琮为千牛左右，〔隋制，领左右府有千牛左右，司射左右。〕化及杀之，兄弟三人皆死国难，时人愧之。

     化及自称大丞相，总百揆。以皇后令立秦王浩为帝，居别宫，令发诏画敕书而已，仍以兵监守之。〔令，力丁翻。监，古衔翻。〕化及以弟智及为左仆射，士及为内史令，裴矩为右仆射。

     乙卯，徙秦公世民为赵公。

     戊辰，隋恭帝诏以十郡益唐国，仍以唐王国为相国，总百揆，唐国置丞相以下官，又加九锡。王谓僚属曰：「此谄谀者所为耳。孤秉大政而自加宠锡，可乎！必若循魏、晋之迹，彼皆繁文伪饰，欺天罔人；考其实不及五霸，而求名欲过三王，此孤常所非笑，窃亦耻之。」或曰：「历代所行，亦何可废！」王曰：「尧、舜、汤、武，各因其时，取与异道，皆推其至诚以应天顺人，未闻夏、商之末必效唐、虞之禅也。若使少帝有知，必不肯为；〔少，诗照翻。〕若其无知，孤自尊而饰让，平生素心所不为也。」但改丞相为相国府，其九锡殊礼，皆归之有司。

     宇文化及以左武卫将军陈棱为江都太守，综领留事。〔守，式又翻。〕壬申，令内外戒严，云欲还长安。皇后六宫皆依旧式为御营，营前别立帐，化及视事其中，仗卫部伍，皆拟乘舆。〔乘，绳证翻。〕夺江都人舟懢，取彭城水路西归。〔炀帝改徐州为彭城郡。懢，与楫同。〕以折冲郎将沈光骁勇，〔炀帝置折冲郎将，正四品，掌领骁果，属领左右府。将，即翻翻；下同。骁，坚尧翻。〕使将给使营于禁内。〔既立御营，以御营之内为禁内。〕行至显福宫，虎贲郎将麦孟才、虎牙郎钱杰〔炀帝制十二卫府，每卫置护军四人，掌副贰将军；寻改护军为虎贲郎将，而置虎牙将副焉。「虎牙郎」下当有「将」字。〕与光谋曰：「吾侪受先帝厚恩，今俛首事雠，受其驱帅，〔侪，士皆翻。悗，音免。帅，读曰率；下同。〕何面目视息世间哉！吾必欲杀之，死无所恨！」光泣曰：「是所望于将军也。」孟才乃纠合恩旧，〔恩旧，与之有旧恩者。〕帅所将数千人，期以晨起将发时袭化及。语泄，〔帅，读曰率。泄，息列翻。〕化及夜与腹心走出营外，留人告司马德戡等，使讨之。光闻营内諠，知事觉，即袭化及营，空无所获，值内史侍郎元敏，数而斩之。〔数，所具翻，又所主翻。〕德戡引兵入围之，杀光，其麾下数百人皆鬬死，一无降者，〔降，户江翻。〕孟才亦死。孟才，铁杖之子也。〔铁杖死于度辽之役。〕

     武康沈法兴，〔隋志，武康县属余杭郡。刘昫曰：吴分乌程、余杭二县立永安县，晋改为永康，又改为武康；唐分属湖州。〕世为郡着姓，宗族数千家。法兴为吴兴太守，〔守，式又翻。〕闻宇文化及弒逆，举兵以讨化为名，〔考异曰：太宗实录、旧唐帝纪：「二月法兴据丹阳起兵。」按法兴起兵讨化及，当在弒逆后。〕比至乌程，得精卒六万，遂攻杭、毗陵、丹阳，皆下之；〔按乌程县带吴兴郡。沈法兴既为吴兴守，而云举兵至乌程者，法兴传云：大业末，法兴为吴兴郡守，东阳贼楼世干略其郡，炀帝诏法兴与太仆丞元佑讨之。义宁二年，江都乱，法兴执佑举兵，名讨宇文化及。三月，发东阳，行收兵，趋江都，下余杭，比至乌程，众六万。如此，则自东阳至乌程也。比，必寐翻。〕据江表十余郡，自称江南道大总管，承制置百官。

     陈国公窦抗，唐王之妃兄也，炀帝使行长城于灵武；〔行，循行也，音下孟翻。〕闻唐王定关中，癸酉，帅灵武、盐川等数郡来降。〔炀帝改灵州为灵武郡，盐州为盐川郡。帅，读曰率。〕

     夏，四月，稽胡寇富平，〔隋志，富平县属京兆郡。杜佑曰：稽胡，一名步落稽，盖匈奴别种，自离石以西，安定以东，方七、八百里。〕将军王师仁击破之。又五万余人寇宜春，相国府咨议参军窦轨将兵讨之，战于黄钦山。〔「宜春」，当作「宜君」。隋志，宜君县属京兆郡，有清水。水经注：清水出云阳县之石门山，东南流径黄嵚山西。将，即亮翻；下同。〕稽胡乘高纵火，官军小却；轨斩其部将十四人，拔队中小校代之，勒兵复战。〔校，户教翻。复，扶又翻。〕轨自将数百骑居军后，令之曰：「闻鼓声有不进者，自后斩之！」既而鼓之，将士争先赴敌，稽胡射之不能止，〔骑，奇寄翻。射，而亦翻。〕遂大破之，虏男女二万口。

     世子建成等至东都，军于芳华苑；东都闭门不出，遣人招谕，不应。李密出军争之，小战，各引去。城中多欲为内应者，赵公世民曰：「吾新定关中，根本未固，〔【章：十二行本「固」下有「悬军远来」四字；乙十一行本同；孔本同；张校同；退斋校同。】〕虽得东都，不能守也。」遂不受。戊寅，引军还。〔还，从宣翻，又音如字。〕世民曰：「城中见吾退，必来追蹑。」乃设三伏于三王陵以待之；〔水经注：三王陵在河南县西南柏亭东北。三王，或言周景王、悼王、定王也。崔浩曰：「定」，当为「敬」。子朝作乱，西周政弱人荒，悼、敬二王与景王俱葬于此，故世以三王名陵。〕段达果将万余人追之，遇伏而败。世民逐北，抵其城下，〔东都城下。〕斩四千余级。遂置新安、宜阳二郡，〔新安，后周置中州及东垣县，隋废州，改县名。宜阳，后魏置郡，隋开皇初废为县，与新安皆属河南郡。今并置郡。〕使行军总管史万宝、盛彦师〔【章：十二行本「师」下有「将兵」二字；乙十一行本同；孔本同。】〕镇宜阳，〔姓苑：后汉西羌传有北海太守盛苞，其先姓奭，避元帝讳改姓盛。余按战国策秦有盛桥，则盛姓尚矣。〕吕绍宗、任緕将兵镇新安而还。〔任，音壬。緕，古回翻。置二郡，内以蔽关辅，外图东都。还，从宣翻，又如字。〕 

     初，五原通守栎阳张长逊〔炀帝改丰州为五原郡。新唐书：张长逊，京兆栎阳人。隋志，京兆无栎阳县。栎，音药。栽，式又翻。〕以中原大乱，举郡附突厥，突厥以为割利特勒。郝瑗说薛举，〔厥，九勿翻。郝，呼各翻。瑗，子眷翻。说，输芮翻；下同。〕与梁师都及突厥连兵以取长安，举从之。时启民可汗之子咄苾〔可，从刊入声。汗，音寒。咄，当没翻。苾，毗必翻。〕号莫贺咄设，建牙直五原之北，举遣使与莫贺咄设谋入寇；〔咄，当没翻。使，疏吏翻；下同。〕莫贺咄设许之。唐王使都水监宇文歆赂莫贺咄设，〔开皇初，立都水台，置使者；大业改为都水监，改使者为监。〕且为陈利害，止其出兵，又说莫贺咄设遣张长逊入朝，以五原之地归之中国，莫贺咄设并从之。〔为，于伪翻。咄，当没翻。朝，直遥翻；下同。〕己卯，武都、宕渠、五原等郡皆降，〔武都，汉郡，西魏置武州，炀帝复为郡。宕渠，汉县，梁置渠州，炀帝改为宕渠郡。此二郡与五原同日来降，故连书之。宕，徒浪翻。〕王即以长逊为五原太守。〔守，式又翻。〕长逊又诈为诏书与莫贺咄设，示知其谋。莫贺咄设乃拒举、师都等，不纳其使。〔使，疏吏翻。〕

     东都号令不出四门，人无固志，朝议郎段世弘等谋应西师。会西师已还，〔西师，谓建成等之师。还，从宣翻，又音如字。〕乃遣人招李密，期以己夜纳之。事觉，越王命王世充讨诛之。密闻城中已定，乃还。

     宇文化及拥众十余万，据有六宫，自奉养一如炀帝。每于帐中南面坐，人有白事者，嘿然不对；下牙，方取启状与唐奉义、牛方裕、薛世良、张恺等参决之。〔刘冯事始曰：兵书曰：牙旗者，将军之精，凡始建牙，必以制日。制者，其辰在五行以上克下之日也。又尚书〔纬〕曰：门旗二口，色红，八幅。大将门之旗，出引将军前列。又黄帝出军决曰：牙旗者，将军之精；金鼓者，将军之气。周礼司常职云：军旅会同置旌门。夫以旌为门，即旗门也，后世军中遂置牙门将，又有牙兵，典总此名者以押牙为名。至于官府，早晚军吏两谒，亦名为衙。呼谓既熟，虽天子正殿受朝谒，亦名正衙。〕以少主浩付尚书省，令卫士十余人守之，〔少，始照翻。〕遣令史取其画敕，〔隋门下省，有录事、令史各六人。〕百官不复朝参。至彭城，水路不通，复夺民车牛得二千两，〔复，扶又翻。朝，直遥翻。两，力让翻。〕并载宫人珍宝；其戈中戎器，悉令军士负之，道远疲剧，军士始怨。司马德戡窃谓赵行枢曰：「君大谬误我！〔行枢建言以化及为主。〕当今拨乱，必藉英贤；化及庸暗，群小在侧，事将必则，若之何﹖」行枢曰：「在我等耳，废之何难！」初，化及既得政，赐司马德戡爵温国公，加光禄大夫；以其专统骁果，必忌之。后数日，化及署诸将分部士卒，〔骁，坚尧翻。将，即亮翻。〕以德戡为礼部尚书，外示美迁，实夺其兵柄。德戡由是愤怨，所获赏赐，皆以赂智及；智及为之言，乃使之将后军万余人以从。〔及为，于伪翻。将，即亮翻。从，才用翻。〕于是德戡、行枢与诸将李本、尹正卿、宇文导师等谋，以后军袭杀化及，更立德戡为主；遣人诣孟海公，结为外助，〔孟海公据曹州。〕迁延未发，待海公报。许弘仁、张恺知之，以告化及，化及遣宇文及阳为游猎，至后军，德戡不知事露，出营迎谒，因执之。代及让之曰：「与公戮力共定海内，出于万死。今始事成，方愿共守富贵，公又何反也﹖」德戡曰：「本杀昏主，若其淫虐；推立足下，而又甚之；逼于物情，不得已也。」化及缢杀之，并杀其支党十余人。孟海公畏化及之强，帅众具牛酒迎之。〔帅，读曰率；下同。〕李密据巩洛以拒化及，〔洛水至巩入河，故曰巩洛。〕化及不得西，引兵向东郡，东郡通守王轨以城降之。〔守，式又翻。降，户江翻；下同。〕

     辛丑，李密将井陉王君廓帅众来降。〔隋志，井陉县属恒山郡。将，即亮翻；下同。陉，音刑。帅，读曰率。考异曰：太宗实录曰：「王君愕，邯郸人。君廓寇略邯郸，君愕往投之，因为君廓陈井陉之险，劝先往据之。君廓从其言，屯井陉山岁余。会义师入定关中，乃与君廓率所部万余人归顺，拜大将军。」与君廓事皆出太宗实录而不同如此。今据高祖实录。称李密将王君廓降，从君廓传。〕君廓本群盗，有众数千人，与贼帅韦宝、邓豹合军虞乡，〔刘昫曰：虞乡县，汉解县地，后魏分置虞乡县，隋志属河东郡。帅，所类翻。〕唐王与李密俱遣使招之。〔使，疏吏翻。〕宝、豹欲从唐王，君廓伪与之同，乘其无备，袭击，破之，夺其辎重，〔重，直用翻。〕奔李密；密不礼之，复来降，〔复，扶又翻。〕拜上柱国，假河内太守。

     萧铣即皇帝，置百官，准梁室故事。谥其从父琮为孝靖皇帝，〔谥，神至翻。从，才用翻。〕祖岩为河间忠烈王，父璇王为文宪王，〔璇，音旋。〕封董景珍等功臣七人皆为王。遣宋王杨道生击南郡，下之，徙都江陵，〔炀帝改荆州为南郡，江陵带郡。〕修复园庙。引岑文本为中书侍郎，使典文翰，委以机密。又使鲁王张绣徇岭南，隋将张镇周、王仁寿等拒之；既而闻炀帝遇弒，皆降于铣。钦州刺史宁长真亦以郁林、始安之地附于铣。〔炀帝改钦州为宁越郡。长真刺史，文帝所命也。郁林郡，梁定州也，后改为南定州；平陈，改为尹州；大业初，改为郁州，寻改为郡；又改桂州为始安郡。〕汉阳太守冯盎以苍梧、高凉、珠崖、番禺之地附于林士弘。〔新唐书冯盎传曰：隋仁寿初，盎平潮、成叛獠，拜汉阳太守；隋亡，奔还岭表，据有诸郡。苍梧郡，梁置成州，开皇初改为封州，炀帝改为郡，改高州为高凉郡；崖州为珠崖郡。番禺，南海郡治。禺，音潘。禺，音愚。〕铣、士弘各遣人招交趾太守丘和，〔炀帝改交州为交趾郡。〕和不从。铣遣宁长真帅岭南之兵自海道攻和，〔帅，读曰率；下同。〕和欲出迎之，司法书佐高士廉〔炀帝改郡诸司参军为书佐。〕说和曰：「长真兵数虽多，悬军远至，不能持久，城中胜兵足以当之，〔说，输芮翻；下同。胜，音升。〕柰何望风受制于人！」和从之，以士廉为军司马，将水陆诸军逆击，破之，〔将，即亮翻。〕长真仅以身免，尽俘其众。既而有骁果自江都至，〔骁，坚尧翻。〕得炀帝凶问，亦以郡附于铣。士廉，劢之子也。〔高劢，北齐清河王岳之子。劢，音迈。〕

     始安郡丞李袭志，迁哲之孙也，〔李迁哲见一百七十七卷太建二年。〕隋末，散家财，募士得三千人，以保郡城；萧铣、林士弘、曹武彻迭来攻之，皆不克。闻炀帝遇弒，帅吏民临三日。〔临，力鸩翻。〕或说袭志曰：「公中州贵族，〔按李袭志之先，陇西狄道人，后为金州安康人。此必出其家传，以门地自高耳。〕久临鄙郡，华、夷悦服。今隋室无主，海内鼎沸，以公威惠，号令岭表，尉佗之业可坐致也。」〔尉佗事见汉高帝纪。佗，徒何翻。〕袭志怒曰：「吾世继忠贞，今江都虽覆，宗社尚存，尉佗狂僭，何足慕也！」欲斩说者，众乃不敢言。坚守二年，外无声援，城陷，为铣所虏，铣以为工部尚书，检校桂州总管。于是东自九江，〔炀帝改江州为九江郡。〕西抵三峡，南尽交趾，北距汉川，〔此汉川谓汉水以南之地，非汉中之汉川郡。〕铣皆有之，胜兵四十余万。〔胜，音升。〕

     炀帝凶问至长安，唐王哭之恸，曰：「吾北面事人，失道不能救，敢忘哀乎！」

     五月，山南抚慰使马元规击朱粲于冠军，破之。〔冠军县，属南阳郡。使，疏吏翻。冠，古玩翻。〕

     王德仁既杀房彦藻，〔事见上二月。〕李密遣徐世绩讨之。德仁兵败，甲寅，与武安通守袁子干皆来降，诏以德仁为邺郡太守。〔炀帝改洺州为武安郡，相州为魏郡；此又改魏郡为邺郡也。守，式又翻。〕

     戊午，隋恭帝禅位于唐，逊居代邸。〔隋开皇元年受禅，岁在辛丑，三主，三十八年而亡。考异曰：创业注此诏在四月，今从实录。〕甲子，唐王即皇帝位于太极殿，〔即隋大兴殿也；唐既受禅，改为太极殿。〕遣刑部尚书萧造告天于南郊，大赦，改元。〔改元武德。〕罢郡，置州，以太守为刺史。〔大业三年，改州为郡。〕推五运为土德，色尚黄。

     隋炀帝凶问至东都，戊辰，留守官奉越王即皇帝位，〔越王侗，亦元德太子昭子。〕大赦，改元皇泰。是时于朝堂宣旨，以时锺金革，〔朝，直遥翻。说文曰：锺，当也。〕公私皆即日大祥。〔大祥而禫。〕追谥大行曰明皇帝，庙号世祖；追尊元德太子曰成皇帝，庙号世宗。尊母刘良娣为皇太后。以段达为纳言、陈国公，王世充为纳言、郑国公，〔隋制，门下省纳言二人。〕元文都为内史令、鲁国公，皇甫无逸为兵部尚书、杞国公；又以卢楚为内史令，〔隋初，内史省置监、令各一人，寻废监，置令二人。〕郭文懿为内史侍郎，赵长文为黄门侍郎，共掌朝政。〔长，知两翻。朝，直遥翻。〕时人号「七贵」。皇泰主眉目如画，温厚仁爱，风格俨然。

     辛未，突厥始毕可汗遣骨咄禄特勒来，〔厥，九勿翻。可，从刊入声。汗，音寒。突厥官子弟曰特勒。咄，当没翻。〕宴之于太极殿，奏九部乐。〔杜佑曰：武德初，因隋旧制，九部乐：一燕乐，二清商，三西凉，四扶南，五高丽，六龟兹，七安国，八捤勒，九康国。前一百八十卷隋大业四年引杜佑注，九部乐于此不同。又考宋祁新唐志：唐有十部乐，有十四国技，以八国入十部；而不明指八国为何国，此亦异同而难考者也。〕时中国人避乱者多入突厥，突厥强盛，东自契丹、室韦，西尽吐谷浑、高昌诸国，皆臣之，〔契，欺讫翻，又音吃。吐，从暾入声。谷，音浴。〕控弦百余万。帝以初起资其兵马，前后饷遗，不可胜纪。〔遗，于季翻。胜，音升。〕突厥恃功骄倨，每遣使者至长安，多暴横，〔使，疏吏翻。横，户孟翻。〕帝优容之。

     壬申，命裴寂、刘文静等修定律令。置国子、太学、四门生，合三百余员，〔唐六典：国子生，文武官三品已上及国公子孙、从二品已上曾孙。太学生，文武官五品已上及郡&#8231;县公子孙、从三品曾孙。四门生，文武官七品已上及侯、伯、子、男子若庶人子为俊士生者。后魏刘芳表云：「太和二十年，立四门博士，于四门置学。按礼记云：天子设四学。郑玄注，周四郊之虞庠也。今以其辽远，故置于四门，请移与太学同处。」从之。〕郡县学亦各置生员。

     六月，甲戌朔，以赵公世民为尚书令，黄台公瑗为刑部侍郎，〔黄台县公。东魏置黄台县于颍川，大业初废。瑗，于眷翻。〕相国府长史裴寂为右仆射、知政事，司马刘文静为纳言，司录窦威为内史令，李纲为礼部尚书、参掌选事，〔长，知两翻。选，宣绢翻。〕掾殷开山为吏部侍郎，〔掾，于绢翻。〕属赵慈景为兵部侍郎，韦义节为礼部侍郎，主簿陈叔达、博陵崔民干并为黄门侍郎，〔炀帝改定州为博陵郡。〕唐俭为内史侍郎，录事参军裴晞为尚书左丞；以隋民部尚书萧瑀为内史令，礼部尚书窦琎为户部尚书，〔按六典，贞观二十三年避太宗讳，始改民部尚书为户部尚书；史家以后来官名书之也。瑀，音禹。琎，则邻翻。〕蒋公屈突通为兵部尚书，〔屈，居勿翻。〕长安令独孤怀恩为工部尚书。瑗，上之从子；怀恩，舅子也。〔从，才用翻。〕

     上待裴寂特厚，群臣无与为比，赏赐服玩，不可胜；〔胜，音升。〕命尚书奉御日以御膳赐寂，〔「尚书」当作「尚食」，六典：尚食奉御二人，属殿中省。〕视朝必引与同坐，入合则延之卧内；言无不从，称为裴监而不名。〔寂仕隋为晋阳宫监；亲之，以旧官称之。朝，直遥翻。〕委萧瑀以庶政，事无大小，无不关掌。瑀亦孜孜尽力，绳违举过，人皆惮之，毁之者众，终不自理。上尝有敕而内史不时宣行，〔隋、唐之制，凡王言下内史省，皆宣署申覆而施行之。〕上责其迟，瑀对曰：「大业之世，内史宣敕，或前后相违，有司不知所从，其易在前，其难在后；臣在省日久，〔瑀在隋朝为内史侍郎，故云然。易，以豉翻。〕备见其事。今王业经始，事系安危，远方有疑，恐失机会，故臣每受一敕必勘审，使与前敕不违，始敢宣行，稽缓之愆，实由于此。」上曰：「卿用心如是，吾复何忧！」〔复，扶又翻。〕

     初，帝遣马元规慰抚山南，南阳郡丞河东吕子臧独据郡不从；〔是年二月遣马元规。〕元规遣使数辈谕之，〔使，疏吏翻。〕皆为子臧所杀。及炀帝遇弒，子臧发丧成礼，然后请降；拜邓州刺史，〔南阳郡复为邓州。降，户江翻；下同。〕封南郡公。

     废大业律令，颁新格。

     上每视事，自称名，引贵臣同榻而坐。刘文静谏曰：「昔王导有言：『若太阳俯同万物，使群生何以仰照！』〔事见九十卷晋元帝太兴元年。〕今贵贱失位，非常久之道。」上曰：「昔汉光武与严子陵共寝，子陵加足于帝腹。〔事见后汉书严光传。〕今诸公皆名德旧齿，平生亲友，宿昔之欢，何可忘也。公勿以为嫌！」

     戊寅，隋安阳令吕以相州来降，〔隋安阳县带相州。相，息亮翻。〕以为相州刺史。

     槀己卯，祔四亲庙主。追尊皇高祖瀛州府君曰宣简公；皇曾祖司空曰懿王；皇祖景王曰景皇帝，庙号太祖，祖妣曰景烈皇后；皇考元王曰元皇帝，庙号世祖，妣独孤氏曰元贞皇后；追谥妃窦氏曰穆皇后。〔瀛州府君熙，司空天赐，景王虎，元王昺。〕每岁祀昊天上帝、皇地祇、神州地祇，以景帝配，〔神州地祇，神州、迎州、冀州、戎州、拾州、柱州、营州、咸州、阳州、九州岛之祇也。祇，翘移翻。〕感生帝、明堂，以元帝配。〔古者帝王之兴，必感五精之气以生。隋以火德王，妃赤熛怒为感帝。唐以土德王，祀含枢纽为感帝。〕庚辰，立世子建成为皇太子，赵公世民为秦王，齐公元吉为齐王，宗室黄瓜公白驹为平原王，〔按白驹盖先封黄瓜县公。黄瓜县盖拓跋魏所置，在上邽界。水经注：黄瓜水发源黄瓜谷西，东流径黄瓜县北，又东北归于籍水。藉水既与黄瓜水合，又东径上邽城南。〕蜀公孝基为永安王，柱国道玄为淮阳王，长平公叔良为长平王，郑公神通为永康王，安吉公神符为襄邑王，柱国德良为新兴王，上柱国博稲为陇西王，上柱国奉慈为勃海王。孝基、叔良、神符、德良，帝之从父弟；博稲、奉慈，弟子；道玄，从父兄子也。〔从，才用翻。〕

     癸未，薛举寇泾州，〔复以安定郡为泾州。后魏置泾州，治高平，因泾水为名。〕以秦王世民为元帅，将八总管兵以拒之。〔帅，所类翻。将，即亮翻。〕

     遣太仆卿宇文明达招慰山东，以永安王孝基为陕州总管。〔义宁初，以河南陕县弘农郡，今为陕州。陕失冉翻。〕时天下未定，凡边要之州，皆置总管府，以统数州之兵。

     乙酉，奉隋帝为酅国公。〔酅，户圭翻。〕诏曰：「近世以来，时运迁革，前代亲族，莫不诛夷。兴亡之效，岂伊人力！其隋蔡王智积等子孙，并付所司，量才选用。」〔量，音良。〕

     东都闻宇文化及西来，上下震惧。有盖琮者，〔盖，古盍翻，姓也。〕上疏请说李与之合势拒化及。〔说，输芮翻。〕元文都谓卢楚等曰：「今雠耻未雪而兵力不足，若赦密罪使击化及，两贼自鬬，吾徐承其弊。化及既破，密兵亦疲；又其将士利吾官赏，易可离间，〔易，以豉翻。间，古苋翻。〕并密亦可擒也。」楚等皆以为然，即以琮为通直散骑常侍，〔散，悉亶翻。骑，奇寄翻。〕赍敕书赐密。

     丙申，隋信都郡丞东莱曲棱来降，拜冀州刺史。〔隋信都郡，入唐为冀州。东莱郡为莱州。宋白曰：莱州，古莱夷地，春秋莱子之国。齐灭莱，以在国之东，故曰东莱。降，户江翻。〕

     万〔【章：十二行本「万」上有「丁酉」二字；乙十一行本同；孔本同；张校同；退斋校同。】〕年县法曹武城孙伏伽上表，〔周明帝二年，分长安为万年县，与长安并居京城，隋改为大兴县。唐受禅，复为万年，与长安并为赤县。万年县治宣扬坊，领朱雀街东五十四坊。长安县治长寿坊，领街西五十四坊。隋炀帝改县尉为县正，寻改正为户曹、法曹分司，以丞郡之六司，唐复为县尉，而六司各置佐史。孙伏伽，万年法曹，盖隋官也。武城县，汉之东武城也，唐志属贝州。伽，求加翻。〕以为：「隋以恶闻其过亡天下。陛下龙飞晋阳，远近响应，未期年而登帝位；徒知得之之易，不知隋失之之不难也。〔恶，乌路翻。易，以豉翻；下同。〕臣谓宜易其覆辙，务尽下情。凡人君言动，不可不慎。窃见陛下今日即位而明日有献鹞雏者，此乃少年之事，岂圣主所须哉！〔鹞，弋召翻。少，诗诏翻。〕又，百戏散乐，亡国淫声。〔百戏散乐，齐、周、隋所以亡国。散，悉亶翻。〕近太常于民间借妇女裙襦五百余袭〔襦，人朱翻。〕以充妓衣，〔妓，渠绮翻。〕拟五月五日玄武门游戏，此亦非所以为子孙法也。凡如此类，悉宜废罢。善恶之习，朝夕渐染，〔渐，子廉翻。〕易以移人。皇太子、诸王参僚左右，宜谨择其人；其有门风不能雍睦，为人素无行义，专好奢靡，以声色游猎为事者，皆不可使之亲近也。〔行，下孟翻。好，呼到翻。近，其靳翻。〕自古及今，骨肉乖离，以至败国亡家，未有不因左右离间而然也。〔间，古苋翻。〕愿陛下慎之。」上省表大悦，〔省，悉景翻。〕下诏褒称，擢为治书侍御史，〔治，直之翻。〕赐帛三百匹，仍颁示远近。

     辛丑，内史令延安靖公窦威薨。以将作大匠窦抗兼纳言，黄门侍郎陈叔达判纳言。〔兼，判皆非正官。〕

     宇文化及留辎重于滑台，〔滑台，滑州治所。重，直用翻。〕以王轨为刑部尚书，使守之，引兵北趣黎阳。〔趣，七喻翻，又逡须翻。〕李密将徐世绩据黎阳，畏其军锋，以兵西保仓城。〔将，即亮翻。〕化及渡河，保黎阳，分兵围世绩。密帅步骑二万，壁于清淇，〔汲郡之卫县，古朝歌也。隋开皇十六年，分置清淇县，大业初废入卫县。李密盖壁于故县也。〕与世绩以烽火相应，深沟高垒，不与化及战。化及每攻仓城，密辄引兵以掎其后。〔掎，居岂翻。〕密与化及隔水而语，〔隔淇水也。〕密数之曰：「卿本匈奴皁隶破野头耳；〔隋书宇文述传：本姓破野头，役属鲜卑俟豆归，从其主为宇文氏。数，所具翻。〕父兄子弟，并受隋恩，富贵累世，举朝莫二。〔朝，直遥翻。〕主上失德，不能死谏，反行弒逆，欲规篡夺。不追诸葛瞻之忠诚，〔诸葛瞻，亮之子。蜀之亡也，瞻死之。〕乃为霍禹之恶逆，〔霍禹，光之子，汉宣亲政，禹谋为大逆，遂以灭族。〕天地所不容，将欲何之！若速来归我，尚可得全后嗣。」化及默然，俯视良久，瞋目大言曰：「与尔论相杀事，何须作书语邪！」〔嗣，祥吏翻。瞋，昌真翻。邪，音耶。〕密谓从者曰：〔从，才用翻〕「化及庸愚如此，忽欲图为帝王，吾当折杖驱之耳！」化及盛修攻具以逼仓城，世绩于城外掘深沟以固守，化及阻堑，不得至城下。世绩于堑中为地道，出兵击之，〔堑，七艳翻。〕化及大败，焚其攻具。

     时与东都相持日久，又东拒化及，常畏东都议其后，见盖琮至，大喜，遂上表乞降，〔盖，古盍翻。上，时掌翻。降，户江翻。〕请讨灭化及以赎罪，送所获〔【章：十二行本「获」下有「凶党」二字；乙十一行本同；孔本同；张校同；退斋校同。】〕雄武郎将于洪建，〔炀帝募骁果，置左、右雄武府，雄武郎将以领之。将，即亮翻。〕遣元帅府记室参军李俭、上开府徐师誉等入见。皇泰主命戮洪建于左掖门外，如斛斯政之法。〔戮斛斯政见一百八十二卷大业十年。帅，所类翻；下同。见，贤遍翻；下同。〕元文都等以密降为诚实，盛饰宾馆于宣仁门东。〔六典：东都东城在皇城之东，东曰宣仁门。〕皇泰主引见俭等，以俭为司农卿，师誉为尚书右丞，使具导从，列铙吹，〔从，才用翻。铙，女交翻，似铃无舌。吹，昌瑞翻。〕还馆，玉帛酒馔，中使相望。馔，雏恋翻，又士免翻。〕册拜密太尉、尚书令、东南道大行台行军元帅、魏国公，令先平化及，然后入朝辅政。〔朝，直遥翻。〕以徐世绩为右武候大将军。仍下诏称密忠款，且曰：「其用兵机略，一禀魏公节度。」

     元文都喜于和解，谓天下可定，于上东门置酒作乐，〔六典：东都城东面三门，中曰建春，南曰永通，北曰上东。〕自段达已下皆起舞。王世充作色谓起居侍郎崔长文曰：〔六典：起居郎，因起居注以为名。起居注者，记录人君动止之事。汉献帝及西晋已后诸帝皆有起居注，皆史官所录，自隋置为职员，列为侍臣，专掌其事，每季为卷，送付史官。按隋志，炀帝减内史舍人员，加置起居舍人员，然未有侍郎。起居侍郎始见于此。长，知两翻。〕「朝廷官爵，乃以与贼，其志欲何为邪！」〔邪，音耶。〕文都等亦疑世充欲以城应化及，由是有隙，然犹外相弥缝，阳为亲善。

     秋，七月，皇泰主遣大理卿张权、鸿胪卿崔善福赐李密书曰：「今日以前，咸共刷荡，〔胪，陵如翻。〕使至以后，〔使，疏吏翻。〕彼吏翻。彼此通怀。七政之重，伫公匡弼，〔日月五星谓之七政。伫，待也。〕九伐之利，委公指挥。」「周官：大司马以九伐之法正邦国。〕权等既至，密北面拜受诏书。既无西虑，〔密军在巩洛，东都城在西。〕悉以精兵东击化及。密知化及军粮且尽，因伪与和；化及大喜，恣其兵食，冀密馈之。会密下有人获罪，亡抵化及，具言其情，化及大怒，其食又尽，乃渡永济渠，与密战于童山之下，〔隋志：汲郡卫县有同山。〕自辰达酉；密为流矢所中，堕马闷绝，左右奔散，追兵且至，唯秦叔宝独&#65533;翻&#65533;之，密由是获免。叔宝复收兵与之力战，化及乃退。〔中，竹仲翻。复，扶又翻。〕化及入汲郡求军粮，又遣使拷掠东郡吏民以责米粟。〔使，疏吏翻。拷，音考。掠，音亮。〕王轨等不堪其弊，遣通事舍人许敬宗诣密请降；〔隋内史省有通事舍人十六人。降，户江翻。〕以〔【章：十二行本「以」上有「密」字；乙十一行本同；孔本同；张校同；退斋校同。】〕轨为滑州总管，〔改东郡为滑州。滑州治白马，春秋卫之漕邑。宋、魏兵争，以滑台为重镇。隋开皇三年置滑州，取滑台为名也。〕以敬宗为元帅府记室，与魏征共掌文翰。敬宗，善心之子也。〔善心死于江都之难。〕房公苏威在东郡，随众降密，密以其隋氏大臣，虚心礼之。威见密，初不言帝室艰危，唯再三舞蹈，称「不图今日复圣明！」时人鄙之。化及闻王轨叛，大惧，自汲郡引兵欲取以北诸郡，其将陈智略帅岭南骁果万余人，樊文超帅江淮排蘒，〔将，即亮翻。帅，读曰率。蘒，作管翻。〕张童儿帅江东骁果数千人，皆降于密。文超，子盖之子也。〔樊子盖事炀帝，有守东都之功。〕化及犹有众二万，北趣魏县；〔隋志，魏县属武郡。时李密改武阳郡为魏州。趣，七喻翻，又逡须翻。〕密知其无能为，西还巩洛，留徐世绩以备之。

     乙巳，宣州刺史周超击朱粲，败之。〔宣州「宣」，当作宜州。败，补迈翻；下同。〕

     丁未，梁师都寇灵州，〔复以灵武郡为灵州。宋白曰：灵州，汉富平县地，后魏孝昌二年置灵州。〕骠骑将军蔺兴粲击破之。〔义师初起，改隋鹰扬郎将曰军头，寻改军头曰骠骑将军。骠，匹妙翻。骑，奇寄翻。〕

     突厥阙可汗遣使内附。〔西突厥阙度设处于会宁，隋乱，自称可汗。使，疏吏翻。可，从刊入声。汗，音寒。〕初，阙可汗附于李轨；隋西戎使者曹琼据甘州诱之，〔西戎使者，盖隋炀帝所置。宋白曰：西魏废帝二年，以张掖为甘州，隋大业以为张掖郡，唐复以张掖郡为甘州。诱，音酉。〕乃更附琼，与之拒轨；为轨所败，窜于达斗拔谷，与吐谷浑相表里，〔败，补迈翻。吐，从暾入声。谷，音浴。〕至是内附。〔【章：十二行本「附」下有「上厚加抚慰」五字；乙十一行本同；孔本同；退斋校同。】〕寻为李轨所灭。

     薛举进逼高﨡，〔新志：宁州定平县有高﨡城。﨡，章恕翻。〕游兵至于豳、岐，〔唐复以北地郡为豳州，扶风郡为岐州。详见下卷。〕秦王世民深沟高垒不与战。会世民得疟疾，〔疟，鱼约翻。〕委军事于长史&#8231;纳言刘文静、〔刘文静以纳为秦王行军长史。长，知两翻。〕司马殷开山，〔殷开山以吏部侍郎为行军司马。〕且戒之曰：「薛举悬军深入，食少兵疲，若来挑战，〔少，始绍翻。挑，徒了翻。〕慎勿应也。俟吾疾愈，为君等破之。」〔为，于伪翻。〕开山退，谓文静曰：「王虑公不能办，故有此言耳。且贼闻王有疾，必轻我，宜曜武以威之。」乃陈于高﨡西南，〔陈，读曰阵。〕恃众而不设备。举潜师掩其后，壬子，战于浅水原，〔新志：豳州宜禄县有浅水原。〕八总管皆败，士卒死者什五六，大将军慕容罗黄、李安远、刘弘基皆没。世民引兵还长安，举遂拔高﨡，收唐兵死者为京观；〔观，古玩翻。〕文静等皆坐除名。

     乙卯，榆林贼帅郭子和遣使来降，〔帅，所类翻。使，疏吏翻；下同。降，户江翻。〕以为灵州总管。

     李密每战胜，必遣使告捷于皇泰主，隋人皆喜，王世充独谓其麾下曰：「元文都辈，刀笔吏耳，吾观其势，必为李密所擒。且吾军士屡与密战，没其父兄子弟，前后已多，一旦为之下，吾属无类矣！」欲以激怒其众。文都闻之，大惧，与卢楚等谋因世充入朝，伏甲诛之。〔朝，直遥翻。〕段达性庸懦，〔懦，奴过翻，又奴乱翻。〕恐其事不就，遣其伲张志以楚等谋告世充。戊午夜三鼓，世充勒兵袭含嘉门。〔含嘉门，盖以通含嘉城而名。考异曰：河洛记：「初，元文都欲自为御史，卢楚已为宣诏；王世充固执以为不可，乃止。文都大恨。卢楚私谓文都曰：『王世充是外军一将，非留守达官。比者领军屡为奔徙。吾方恤外奸，且从舍过，翻更宰制人事，跋扈纵横，此而不除，恐为国患。』文都曰：『未可即杀，且欲当朝上秦，御前缚之，谫系于狱。』楚曰：『善。』文都怀奏入殿，临欲施行，赵季卿私告之，世充遂奔含嘉以作乱。是时宫中亦遣使传报世充，为皇姨故也。初，世充妻萧氏早亡，后有胡氏者，复在江都，皇泰主乃以皇姨嫁之。至是争权，遂起兵马。文都等令赵方海前后追世充，世充乃托疾不受召。」按世充正为与文都争李密事相诛耳，恐事不因此。今不取。〕元文都闻变，入奉皇泰主御干阳殿，〔干阳殿，隋东都宫正殿。〕陈兵自卫，命诸将闭门拒守。〔将，即亮翻。〕将军跋野纲将兵出，遇世充，下马降之。〔跋野，虏复姓。〕将军费曜、田阇战于门外，不利。〔费，父沸翻。阇，视遮翻，又音都。〕文都自将宿卫兵欲出玄武门以袭其后，〔玄武门，宫城北门。〕长秋监段瑜〔炀帝大业三年，改内侍省为长秋监。〕称求门钥不获，稽留遂久。天且曙，文都复欲引兵出太阳门逆战，还至干阳殿，世充已攻太阳门得入。〔按旧书王世充传，太阳门宫城东门。〕皇甫无逸弃母及妻子，斫右掖门，西奔长安。〔六典：皇城在都城西北隅，南面三门：中曰端门，左曰左掖，右曰右掖。〕卢楚匿于太官署，〔太官署，在光禄寺。百僚廨署皆在皇城之内。〕世充之党擒之，至兴教门，见世充，〔皇宫南面三门，左曰兴教。〕世充令乱斩杀之；进攻紫微宫门。皇泰主使人登紫微观，〔观，门阙也，音古玩翻。〕问：「称兵欲何为﹖」世充下马谢曰：「元文都、卢楚等横见规图；〔横，户孟翻。〕请杀文都，甘从刑典。」段达乃令将军黄桃树执送文都。文都顾谓皇泰主曰：「臣今朝死，陛下夕及矣！」皇泰主恸哭遣之，出兴教门，乱斩如卢楚，并杀卢、元诸子。段达又以皇泰主命开门世充，世充悉遣人代宿卫者，然后入见皇泰主于干阳殿。〔见，贤遍翻；下同。〕皇泰主谓世充曰：「擅相诛杀，曾不闻奏，岂为臣之道乎﹖公欲肆其强力，敢及我邪！」〔邪，音耶。〕世充拜伏流涕谢曰：「臣蒙先皇采拔，粉骨非报。文都等苞藏祸心，欲召李密以危社稷，疾臣违异，深积猜嫌；臣迫于救死，不暇闻奏。若内怀不臧，违负陛下，天地日月，实所照临，使臣阖门殄灭，无复遗类。」〔复，扶又翻。〕词泪俱发。皇泰主以为诚，引令升殿，与语□之，因与俱入见皇太后；〔皇泰主之母刘良娣。〕世充被发为誓，称不敢有贰心。〔被，皮义翻。〕乃以世充为左仆射、总督内外诸军事。比及日中，〔比，必寐翻。〕捕获赵长文、郭文懿，杀之。〔二人盖卢、元之党。长，知两翻。〕然后巡城，告谕以诛元、卢之意。世充自含嘉城移居尚书省，渐结党援，恣行威福。用兄世恽为内史令，〔恽，于粉翻。〕入居禁中，子弟咸典兵马，分政事为十头，悉以其党主之，势震内外，莫不趋附，皇泰主拱手而已。

     李密将入朝，〔朝，直遥翻。〕至温，〔隋志，温县属河内郡。〕闻元文都等死，乃还金墉。东都大饥，私钱滥恶，太半杂以锡镮，〔隋开皇初，见用之钱，皆须和以锡镴。锡镴既贱，求利者多，私铸之钱，不可禁约，乃诏禁出锡镴之处不得私采，立榜置样钱，不中样者不入于市。大业之季，王纲弛紊，私铸益多，钱转薄恶，初焉每千犹重二斤，渐轻至一斤，或剪铁鍱，裁皮糊纸以为钱，相杂用之，锡镮固宜多矣。镮，户关翻。〕其细如线，米斛直钱八九万。

     初，李密尝受业于儒生徐文远。文远为皇泰主国子祭酒，自出樵采，为密军所执；密令文远南面坐，备弟子礼，北面拜之。文远曰：「老夫既荷厚礼，〔荷，下可翻。〕敢不尽言！未审将军之志欲为伊、霍以继绝扶倾乎﹖则老夫虽迟暮，犹愿尽力；若为莽、卓，乘危邀利，则无所用老夫矣！」密顿首曰：「昨奉朝命，备位上公，〔朝，直遥翻；下同。〕冀竭庸虚，匡济国难，〔难，乃旦翻。〕此密之本志也。」文远曰：「将军名臣之子，〔李密，宽之子；宽为周将，以骁勇著名。〕失涂至此，若能不远而复，犹不失为忠义之臣！」及王世充杀元文都等，密复问计于文远。〔复，扶又翻。〕文远曰：「世充亦门人也，其为人残慰褊隘，既乘此势，必有异图，将军前计为不谐矣。非破世充，不可入朝也。」〔朝，直遥翻。〕密曰：「始谓先生儒者，不达时事，今乃坐决大计，何其明也！」文远，孝嗣之玄孙也。〔徐孝嗣，相萧齐。〕

     庚申，诏隋氏离宫游幸之所并废之。

     戊辰，遣黄台公瑗安抚山南。〔瑗，于眷翻。〕

     己巳，以隋右武卫将军皇甫无逸为刑部尚书。

     隋河间郡丞王琮守郡城以拒群盗，〔琮，祖宗翻。〕窦建德攻之，岁余不下；闻炀帝凶问，帅吏士发丧，乘城者皆哭。建德遣使吊之，琮因使者请降，〔帅，读曰率。使，疏吏翻。降，户江翻；下同。〕建德退舍具馔以待之。琮言及隋亡，俯伏流涕，建德亦为之泣。〔馔，雏恋翻，又雏晼。为，于伪翻。〕诸将曰：「琮久拒我军，杀伤甚众，力尽乃降，请烹之。」建德曰：「琮，忠臣也，吾方赏之以劝事君，柰何杀之！往在高鸡泊为盗，容可妄杀人；今欲安百姓，定天下，岂得害忠良乎！」乃徇军中曰：「先与王琮有怨敢妄动者，夷三族！」以琮为瀛州刺史。〔复以河间郡为瀛州。宋白曰：瀛州，汉为河间国，后汉为乐成国；后魏于乐成县立瀛州，取瀛海为名。〕于是河北郡县闻之，争附于建德。〔盗亦有道，岂欺我哉！〕

     先是，建德陷景城，执户曹河东张玄素，将杀之，〔景城县，隋志属河间郡，旧曰成平，闰皇十八年改名。张玄素为县户曹也。先，悉荐翻。〕县民千余人号泣，请代其死，〔号，户刀翻。〕曰：「户曹清慎无比，大王杀之，何以劝善！」建德乃释之，以为治书侍御史，固辞；及江都败，复以为黄门侍郎，玄素乃起。〔史言隋之故官，渐就仕于他姓。治，直之翻。复，扶又翻。〕饶阳令宋正本，〔隋志，饶阳县属河间郡。〕博学有才气，说建德以定河北之策，〔说，输芮翻。〕建德引为谋主。建德定都乐寿，〔隋志，乐寿县属河间郡，旧曰乐城，闰皇十八年，改为广城，仁寿初改今名。刘昫曰：后魏移县东北，近古乐县〔寿〕亭，因改为乐寿焉。按瀛州河间郡，时治乐寿。宋白曰：太和十一年，河间郡自乐城移理于今乐寿县西一里乐寿亭城。隋开皇废郡，置瀛州，大业废州为河间郡。乐，音洛。〕命所居曰金城宫，备置百官。

