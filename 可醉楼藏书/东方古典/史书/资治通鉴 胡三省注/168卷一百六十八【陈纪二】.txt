卷第一百六十八【陈纪二】起上章执徐（庚辰），尽玄黓敦牂（壬午），凡三年。

     世祖文皇帝上〔讳蒨，字子华，高祖兄始兴王道谭之长子。〕

     天嘉元年〔（庚辰、五六○）〕

     春，正月，癸丑朔，大赦，改元。

     齐大赦，改元干明。

     辛酉，上祀南郊。

     齐高阳王湜，以滑稽便辟有宠于显祖，〔湜，常职翻。史记索隐曰：滑，谓乱也；稽，同也；以言辩捷之人，言非若是，言是若非，能乱同异也。楚辞：将突梯滑稽，如脂如韦。崔浩云：滑，音骨；〔滑〕稽，流酒器也；转注吐酒，终日不已，言出口成章，词不空竭，若滑稽之吉酒。故扬雄酒赋云：鸱夷滑稽，腹如大壶，尽日盛酒，人复藉沽，是也。又姚察云：滑稽，犹俳谐也。滑，读如字；稽，音计；以其言语滑利，智计捷出，故云滑稽也。尹焞曰：便辟，足恭也。朱元晦曰：便辟，谓习于威仪而不直。便，毗连翻。辟，匹亦翻。〕常在左右，执杖以挞诸王，太皇太后深衔之。及显祖殂，湜有罪，太皇太后杖之百余；癸亥，卒。

     辛未，上祀北郊。

     齐主自晋阳还至邺。

     二月，乙未，高州刺史纪机自军所逃还宣城，〔军所，侯瑱军前也。〕据郡应王琳，冱令贺当迁讨平之。

     王琳至栅口，〔栅口，在濡须口之东，水导巢湖今谓之栅江口。宋白曰：庐州东南至栅口三百九十里，令谓之新妇口。〕侯瑱督诸军出屯芜湖，〔瑱，他甸翻，又音镇。〕相持百余日。东关泰水稍长，〔长，知两翻。〕舟舰得通，琳引合肥漅湖之众，舳舻相次而下，〔舰，户黯翻。漅，音巢，又子小翻。舳舻，音逐卢。〕军势甚盛。瑱进军虎槛洲，琳亦出船列于江西，隔洲而泊。明日，合战，琳军少却，退保西岸。〔少，诗沼翻。〕乃夕，东北风大起，吹其舟舰并坏，没于沙中，浪大，不得还浦。及旦，风静，琳入浦治船，〔治，直之翻。瑱等亦引军退入芜湖。

     周人闻琳东下，遣都督荆．襄等五十二州诸军事、荆州刺史史宁将兵数万乘虚袭郢州，孙玚婴城自守。〔去年王琳东下，留孙玚守郢州。将，即亮翻。玚，雉杏翻，又陁畅。〕琳闻之，恐其众溃，乃帅舟师东下，去芜湖十里而泊，击柝闻于陈军。〔帅，读曰率。柝，他各翻。闻，音问。〕齐仪同三司刘伯球将兵万余人助琳水战，行台慕容恃德之子子会将铁骑二千屯芜湖西岸，为之声势。〔骑，奇寄翻。〕

     丙申，瑱令军中晨炊蓐食以待之。时西南风急，琳自谓得天助，引兵直趣建康。〔趣，七喻翻。〕瑱等徐出芜湖蹑其后，西南风翻为瑱用。琳掷火炬以烧陈船，皆反烧其船。〔逆风而用火攻，此王琳所以败也。〕瑱发拍以击琳舰，〔战船前后置拍竿以柏敌船。〕又以牛皮肥蒙冲小船以触其舰，并镕铁洒之。琳军大败，军士溺死者什二三，〔溺，奴狄翻。〕余皆弃船登岸，为陈军所杀殆尽。齐步军在西岸者，自相蹂践，并陷于芦荻泥淖中；〔蹂，人九翻。践，慈演翻。淖，奴教翻，泞泥也。〕骑皆弃马脱走，得免者什二三。擒刘伯球、慕容子会，斩获万计，尽收梁、齐军资器械。琳乘舴艋冒陈走，〔舴，陟格翻。艋，音猛。陈，读曰阵。〕至湓城，欲收合离散，众无附者，乃与妻妾左右十余人奔齐。

     先是，琳使侍中袁泌、〔先，悉荐翻。泌，毗必翻。又兵媢翻。考异曰：北齐书作「长史袁泌」。今从陈书。〕御史中丞刘仲威侍卫永嘉王庄；及败，左右皆散。泌以轻舟送庄达于齐境，拜辞而还，遂来降；〔还，从宣翻，又如字。降，户江翻；下同。〕仲威奉庄奔齐。泌，昂之子也。〔袁昂著名节于齐、梁之间。〕樊猛及其兄毅帅部曲来降。〔自此江南皆为陈有矣。帅，读曰率。〕

     齐葬文宣皇帝于武宁陵，庙号高祖，后改日显祖。

     戊戌，诏：「衣冠士族、将帅战兵陷在王琳党中者，皆赦之，随材铨叙。」〔将，即亮翻。帅，所类翻。〕

     己亥，齐以常山王演为太师、录尚书事，〔此邺省尚书也。〕以长广王湛为大司马、井省录尚书事，〔晋阳，并州，故曰并省。并，必经翻。〕以尚书左仆射平秦王归彦为司空，赵郡王为尚书左仆射。

     诏：「诸元良口配没入官及赐人者并纵遣。」〔去年齐显祖夷诸元，没其家口。今纵遣良口，奴婢仍不纵也。〕

     乙巳，以太尉侯瑱都督湘、巴等五州诸军事，镇湓城。

     齐显祖之丧，常山王演居禁中护丧事，娄太后欲立之而不果；太子即位，乃就朝列。〔朝，直遥翻。〕以天子谅阴，诏演居东馆，〔东馆，盖在邺宫昭阳殿东。〕欲奏之事，皆先咨决。杨愔等以演与长广王湛位地亲逼，恐不利于嗣主，心忌之。居顷之，涳出归第，〔考异曰：北齐书孝昭纪云：「除太傅录尚书，朝政皆决于帝；月余，乃居藩邸。」今从杨愔传。藩邸，常山第也。〕自是诏敕多不关预。

     或谓演曰：「鸷鸟离巢，必有探卵之患。〔离，力智翻。探，吐南翻。〕今日王何宜屡出﹖」中山太守阳休之诣演，演不见。休之谓王友王晞曰：「昔周公朝读百篇书，夕见十一士，犹恐不足。录王何所嫌疑，乃尔拒绝宾客！」〔演以常山王录尚书事，故称为录王。〕

     先是，显祖之世，群臣人不自保。〔先，悉荐翻。〕及济南王立，〔济，子礼翻。〕演谓王晞曰：「一人垂拱，吾曹亦保优闲。」因言：「朝廷宽仁，真守文良主。」晞曰：「先帝时，东宫委一宵人傅之。今春秋尚富，骤览万机，殿下宜朝夕先后，〔先，悉荐翻。后，户遘翻。〕亲承音旨，而使他姓出纳诏命；大权必有所归，殿下虽欲守藩，其可得邪！借令得遂冲退，自审家祚得保灵长乎﹖」〔家祚，犹云国祚也。演似叔父之亲，与国同休等戚，故言家祚。王晞劝常山倾大宗，其来久矣。〕演默然久之，曰：「何以处我﹖」〔处，昌吕翻。〕晞曰：「周公抱成王摄政七年，然后复子明辟，惟殿下虑之！」演曰：「我何敢自比周公！」晞曰：「殿下今日地望，欲不为周公，得邪﹖」涳不应。显祖常遣胡人康虎儿保护太子，故晞言及之。

     齐主将发晋阳，〔发晋阳者，嗣位而诣邺。〕时议谓常山王必当留守根本之地；〔高欢建大丞相府于晋阳，文宣席之以移魏鼎，宿将劲兵咸在焉，故以为根本之地。〕执政欲使常山王从帝之邺，留长广王镇晋阳；既而又疑之，乃敕二于俱从至邺。外朝闻之，莫不骇愕。〔朝，直遥翻。〕又敕以王晞为井州长史。演既行，晞出郊送之。演恐有觇察，〔觇，丑廉翻，又丑艳翻。〕命晞还城，执晞手曰：「努力自慎！」跃马而去。

     平秦王归彦总知柰卫，杨愔宣敕留从驾五千兵于西中，〔晋阳在邺西，故谓之西中。从，才用翻。〕阴备非常；至邺数日，归彦乃知之，由是怨愔。

     领军大将军可朱浑天和，道元之子也，〔可朱浑道元自陇右归高欢。考异曰：典略云道元弟。今从北齐书。〕尚帝姑东平公主，〔齐主之姑，则高欢女也。〕每曰：「若不诛二王，少主无自安之理。」〔少，诗照翻。〕燕子献谋处太皇后于北宫，〔燕，因肩翻。邺城有北宫。处，昌吕翻。〕使归政皇太后。

     又自天保八年已来，爵赏多滥，杨愔欲加澄汰，〔以水为谕也。澄者，去泥滓；汰者，去沙石。〕乃先自表解开府及开封王，诸叨窃恩荣者皆从黜免。由是嬖宠失职之徒，尽归心二叔。〔涳、湛皆齐主之叔。〕平秦王归彦初与杨、燕同心，即而变，尽以疏忌之迹告二王。

     侍中宋钦道，弁之孙也，〔宋弁见任于魏孝文帝。〕显祖使在东宫，教太子以吏事。钦道面奏帝，称「二叔威权既重，宜速去之。」〔去，羌吕翻。〕帝不许，曰：「可与令公共详其事。」〔杨愔时为尚书令，故称之为令公。〕

     愔等议出二王为刺史，以帝慈仁，恐不可所奏，乃通启皇太后，具述安危。宫人李昌仪，〔昌仪意亦内职，而北史后妃传无之，盖太后女官之名。〕高仲密之妻也，〔高仲密因妻而外叛，事见一百五十八卷梁武帝大同九年。〕孖太后以其同姓，甚相昵爱，〔昵，尼质翻。〕以启示之；昌仪密启太皇太后。〔史言谋及烕人之祸。〕

     愔等又议不可令二王俱出，乃奏以长广王湛镇晋阳，以常山王演录尚书事。二王既拜职，乙巳，于尚书省大会百僚。愔等将赴之，散骑常侍兼中书侍郎郑颐止之，〔散，悉亶翻。骑，奇寄翻。〕曰：「事未可量，不宜轻脱。」〔量，音良。〕愔曰：「吾等至诚体国，岂常山拜职有不赴之理！」

     长广王湛，旦，伏家僮数十人于录尚书后室，〔录尚书后室，录尚书者宴息之所。〕仍与席上勋贵贺拔仁、斛律金等数人相知约曰：「行酒至愔等，我各劝双杯，彼必玫辞。我一曰：『执酒』，二曰『执酒』，三曰『何不执』，尔辈即执之！」乃宴，如之。愔大言曰：「诸王反逆，欲杀忠良邪！尊天子，敝诸侯赤心奉国，何罪之有！」常山王涳欲缓之。湛曰：「不可。」于是拳杖乱殴，〔殴，乌口翻。〕愔及天各、钦道皆头面血流，各十人持之。燕子献多力，头又少发，〔少，诗沼翻。〕狼狈排众走出门，斛律光家而擒之。子献叹曰：「丈夫为计迟，遂至于此！」使太子太保薛孤延等执颐于尚药局。〔五代志：尚药局，总知御药事，属门下省，后齐制也。〕颐曰：「不用智者言至此，岂非命也。」

     二王与平秦王归彦、贺拔仁、斛律金拥愔等唐突入云龙门，〔「唐突」，广韵作「蛯鹋」，不逊也；今时谓干乘舆者为唐突。〕见都督叱利骚，招之，不进，使骑杀之。〔叱利，虏复姓。〕开府仪同三司成休宁抽刃呵演，演使归彦谕之，休宁厉声不从。归彦久为领军，素为军士所服，皆弛杖，休宁方叹息而罢。

     演入，至昭阳殿，湛及归彦在朱华门外。〔后齐禁中有朱华合。门不省领左右局，领左右二人，掌知朱华合内诸事，宣传已下、白衣斋子已上皆主之。又有左、右直长四人。朱华合以外，左、右卫将军各一人主之，各武卫将军二人贰之，御仗属官、直荡属官、直卫属官、直突属官、直合属官皆属焉，分为左、右厢。〕帝与太皇太后并出，〔「太皇太后」之下，疑当更有「皇太后」三字。〕太皇太后坐殿下，皇太后及帝侧立。演以砖叩头，〔砖，朱绿翻。范土为砖，陶而成之。〕进言曰：「臣与陛下骨肉至亲，杨遵彦等欲独擅朝权，〔杨愔，字遵彦。朝，直遥翻。〕威福自己，自王公已下皆重足屏气；〔重，直龙翻。屏，必郢翻。〕共相唇齿以成乱阶，若不早图，必为宗社之害。臣与湛为国事重，〔为，于伪翻。〕贺拔仁、斛律金惜献武皇帝之业，共执遵彦等入宫，未敢刑戮。专辄之罪，诚当万死。」

     时庭中及两庑卫士二千余人，皆被由符诏。〔被，皮义翻。〕武卫娥永乐，武力绝伦，素为显祖所厚，叩刀仰亲，〔娥，姓也。后魏有娥清。乐，音洛。叩刀者，拔刀离削纔寸许。考异曰：北齐书作「领军刘桃枝」。今从北史。〕帝不睨之。〔睨，研计翻，邪视也。〕帝素吃纳，〔吃，音讫。吃讷之由，见上卷武帝永定三年。〕仓猝不知所言。太皇太后令却仗，不退；又厉声曰：「奴辈即今头落！」乃退。〔卫士被甲者皆退。当未退之时，使宇文觉处之，常山、长广身首分矣。〕永乐内刀而泣。

     太皇太后因问：「杨郎何在﹖」贺拔仁曰：「一眼已出。」太皇太后怆然曰：「杨郎何所能为，留使岂不佳邪！」〔杨愔，音伲，故谓之杨郎。留使，留之以任使。怆，初，亮翻。〕乃让帝曰：「此等怀逆，欲杀我二子，〔演、湛皆太皇太后之子。〕次将及我，尔何为纵之﹖」帝犹不能言。太皇太后怒且悲，曰：「岂可使我母子受汉老妪斟酌！」〔娄太皇，鲜卑也；李太后，华族也；故云然。妪，威遇翻。〕太后拜谢。太皇太后又为太后誓言：「演无异志，但欲去逼而已。」〔逼，谓杨愔等以疏踰戚，故欲去之。为，于伪翻；下敢为同。去，羌吕翻。〕涳叩头不止。太后谓帝：「何不安慰尔叔！」帝乃曰：「天子亦不敢为叔惜，况此汉辈！佰忙儿命，儿自下殿去，此属任叔父处分。」〔处，昌吕翻。分，扶问翻。〕遂皆斩之。〔杨愔受托孤之寄，不能尊主庇身者，鲜卑之势素盛，华人不足以制之也。〕

     长广王湛以郑颐昔尝谗己，〔杨愔传云：湛以颐昔谗己，作诏书。〕先拔其舌，截其手而杀之。演令平秦王归彦引侍卫之士向华林园，〔邺都华林园，魏武之旧也。〕以京畿军士入守门合，〔高欢迁魏主于邺而身居晋阳，以其子为京畿大都督，防遏内外，故有京畿军士。〕斩娥永乐于园。

     太皇太后临愔丧，哭曰：「杨郎忠而获罪。」〔娄后此言，出于人心是非之真也。〕以御金为之一眼，〔御金，御府之金也。〕亲内之，曰：「以表我意。」演亦悔杀之。于是下诏罪状愔等，且曰：「罪止一身，家属不问。」顷之，复簿录五家；〔杨愔、可朱浑天和、燕子献、宋钦道、郑颐，凡五家。复，扶又翻。〕王晞固谏，乃各没一房，孩幼尽尽死，兄弟皆除名。

     以中书令赵彦深代杨愔总机务。鸿胪少卿阳休之私谓人曰：「将涉千里，杀骐驎而策蹇驴，可悲之甚也！」〔马黑脊曰骐驎。毛晃曰：马青骊色曰骐驎。东方朔传：骐驎騄駬，蜚鸣骅骝，天下良马也。驎，力珍翻。〕

     戊申，演为大丞相、都督中外诸军、录尚书事，〔自后魏敬宗以尔朱荣为大丞相，后高欢复为之，位绝群后，威权震主。〕湛为太傅、京畿大都督，段韶为将军，平阳王淹为太尉，平秦王归彦为司徒，彭城王浟为尚书令。〔浟，夷周翻。〕

     江陵之陷也，〔见一百六十五卷梁元帝承圣三年。〕长城世子昌〔武武封长城公，昌为世子。〕乃中书侍郎遣，高祖殂而遣还，欲以间陈，使兄弟争国也。〕以王琳之难，居于安陆。〔王琳据中流，昌还建康路梗，故居安陆。难，乃旦翻。〕琳败，昌发安陆；将济江，致书于上，辞甚不逊。上不怿，召侯安都从容谓曰：〔从，千容翻。〕「太子将至，须别求一藩为归老之地。」安都曰：「自古岂有被代天子！〔被，皮义翻。〕臣愚，不敢奉诏。」因请自迎昌。于是群臣上表，请加昌爵命。康戌，以昌为骠骑将军、湘州牧，〔骠，匹妙翻。骑，奇寄翻。〕封衡阳王。

     齐大丞相演如晋阳，既至，谓王晞曰：〔演从少帝还邺，晞为并长史，留晋阳。〕「不用卯言，几至倾覆。今君侧虽清，终当何以处我﹖」〔几，居依翻。处，昌吕翻；下出处同。〕晞曰：「殿下往时位地，犹可以名教出处；今日事势，遂关天时，非复人理所及。」〔晞劝演篡，史究言之。复，扶又翻。〕演奏赵郡王督水为长史，王晞为司马。三月，甲寅，诏：「军国之政，皆申晋阳，禀大丞相规算。」〔诏，演志也。〕

     周军初至，郢州助防张世贵举外城以应之，所失军民三千余口。周人起土山，长梯昼夜攻之，因风纵火，烧其内城南面五十余楼。孙玚兵不汉千人，身自抚循，行酒赋食，士卒皆为之死战。周人不能克，〔史言千人一心，虽大敌不能克。郢人之死战不下者，畏江陵之俘戮也。为，于伪翻。〕乃授玚柱国、郢州刺史，封万户郡公；玚伪敨以缓之，而潜修战守之备，一朝而具，乃复拒守。〔复，扶又翻。〕即而周人闻王琳败，陈兵将至，乃解围去。玚集将佐谓之曰：「吾与王公同奖梁室，勤亦至矣；今时事如此，岂非天乎！」遂遣使奉表，举中流之地来降。〔将，即亮翻。使，疏吏翻。降，户江翻。〕

     王琳之东下也，帝征南川兵，江州刺史周迪、高州刺史黄法鳓帅舟师将赴。熊昙朗据城列舰，塞其中路，〔熊昙朗时据豫章。鳓，巨俱翻。帅，读曰率。昙，徒含翻。舰，户黯翻。塞，悉则翻。〕迪等与周敷共围之。琳败，昙朗部众离心，迪攻拔其城，虏男女万余口。昙朗走入村中，村民斩之；丁巳，传首建康，尽灭其族。

     齐军先守鲁山，戊午，弃城走，诏南豫州刺史程灵洗守之。

     甲子，置沅州、武州，〔梁置武州于武陵，帝分荆州之义阳．天门郡、郢州之武陵郡，置武州，督沅州，领武陵太守，治武陵郡。其都尉所部六县为沅州，别置通宁郡，以刺史领太守，治都尉城省旧都尉。沅，音元。〕以右卫将军吴明彻为武州刺史，以孙玚为湘〔【退：「湘」作「沅」。】〕州刺史。玚怀不自安，固请入朝，〔史言孙玚能自全。朝，直遥翻。〕征为中领军；未拜，除吴郡太守。

     壬申，齐封世宗之子孝珩为广宁王，〔珩，音行。〕长恭为兰陵王。

     甲戌，衡阳献王昌入境，诏主书、舍人绿道迎候；〔主书及中书舍人，皆当时要近之职也。〕丙子，济江，中流，殒之，使以溺告。〔溺，奴狄翻。〕侯安都以功进爵清远公。〔以杀昌之功也。五代志：南海郡翁源县，陈置清远郡。〕

     初，高祖遣荥阳毛喜从安成王顼诣江陵，梁世祖以喜为侍郎，没于长安，与昌俱还，因进和亲进和亲之策。上乃使侍中周弘正通好于周。〔好，呼到翻。〕

     夏，四月，丁亥，立皇子伯信为衡阳王，奉献王祀。〔昌谥曰献。〕

     周世宗明敏有识量，晋公护惮之，使膳部中大夫李安置毒于糖鹕而进之。〔周礼有膳夫。唐六典纪前世官制沿革，以后周之典庖中士为唐太官置令之职肴藏中士为珍羞署令之职，掌醢中士为掌醢署令之职独不言膳部中大夫。以类推之，则后周之膳部中夫，唐光禄卿之职也。杜佑通典：后周膳部中大夫，属耱宰，六命；又有膳部下大夫，五命。鹕，都回翻，丸饼也。江陵未败时，梁将陆法和有道术，先其大鹕薄饼。及江陵陷，梁人入魏，困见鹕饼，盖北食也。今城市间元宵所卖焦鹕，即其物，但较小耳。糖出南方，煎为之，绝甘。〕帝颇觉之。庚子，大渐，口授遗诏五百余言，且曰：「朕子年幼，未堪当国。鲁公，朕之介弟，〔杜预曰：介，大也。〕宽仁大度，海内共闻；能弘我周家，必此子也。」〔弘，大也。世宗之知武帝，史所谓明敏有识，孰大于此！〕辛丑，殂。〔年二十七。〕

     鲁公幼有器质，特为世宗所亲爱，朝廷大事，多与之参议；性深沈，有远识，〔沈，持林翻。〕非因顾问，终不辄言。世宗每叹曰：「夫人不言，言必有中。」〔引论语孔子之言。夫，音扶。中，竹仲翻。〕壬寅，鲁公即皇帝位。〔讳邕，字弥罗突，安定公泰之第四子也。〕大赦。

     五月，壬子，齐以开府仪同三司刘洪徽为尚书右仆射。

     侯安都父文捍为始兴内史，卒官。〔卒官，卒于；官也。卒，子恤翻。〕上迎其母还建康，母固求停乡里。乙卯，为置东衡，〔梁先已置东衡州于始兴，盖中废而今复置也。为，于伪翻。〕以安都从弟晓为刺史；〔从，才用翻。〕安都子秘，纔九岁，上以为始兴内史，并令在乡侍养。〔以安都能定策以安国家，故宠之。养，余亮翻。〕

     六月，壬辰，诏葬梁元帝于江宁，〔梁敬帝太平二年，周人归元帝之柩于王琳，琳败，陈人乃得而葬之。〕车旗礼章，悉用梁典。

     齐人收永安、上党二王遗骨，葬之。〔齐二王死，见上卷武帝永定二年。〕敕上党王妃李氏还第。冯文洛尚以故意，修饰诣之。妃盛列左右，立文洛于阶下，数之曰：「遭难流离，〔数，所具翻。难，乃旦翻。〕以至大辱，志操寡薄，不能自尽。〔言不能自杀也。〕幸蒙恩诏，得反藩闱，〔藩闱，言藩王之闺闱也。〕汝何物奴，犹欲见侮！」杖之一百，血流洒地。

     秋，七月，丙辰，封皇子伯山为鄱阳王。

     齐丞相演以王晞儒缓，恐不允武将之意，〔将，即亮翻。〕每夜载入，昼则不与语。尝进晞密室，谓曰：「比王侯诸贵，每见敦迫，〔比，昆至翻。〕言我违天不祥，恐当或有变起；吾欲以法绳之，何如﹖」晞曰：「朝廷比者疏远亲戚，殿下仓猝所行，非复人臣之事。芒刺在背，〔用汉霍光事。远，于愿翻。复，扶又翻。〕上下相疑，何由可久！殿下〔【章：十二行本「下」下有「虽欲」二孝；乙十一行本同；孔本同；张校同。】〕谦退，舦糠神器，实恐违上玄之意，〔上玄，天也。〕坠先帝之基。」〔先帝，谓高欢。〕演曰：「卿何敢发此言，须致卿于法！」晞曰：「天时人事，皆无异谋，是以敢冒犯斧钺，抑亦神明所赞耳。」演曰：「拯难匡时，〔难，乃旦翻。〕方俟圣哲，吾何敢私议！幸勿多言！」丞相从事中郎陆杳将出使，〔使，疏吏翻。〕握晞手，使之劝进。晞以杳言告演，演曰「若内外咸有此意，赵彦深朝夕左右，何故初无一言﹖」〔史言演非不欲篡，特觇众心。〕晞乃以事隙密问彦深，〔事隙，公事之隙，少暇之时也。〕彦深曰：「我比亦惊此声论，〔声论，谓舆论皆归演，声满朝野也。比，毘至翻。〕每欲陈闻，则口噤心悸。〔噤，其禁翻。悸，其季翻。〕弟既发端，吾亦当昧死一披肝胆。」因共劝演。

     演遂言于太皇太后。赵道德曰：「相王不效周公辅成王，〔演为丞相，故呼之为相王。演于齐主居亲亲之地，犹周公之于成王，而不能以周公自任，故赵道德责之。〔而欲骨肉相夺，不长后世谓之篡邪！」太皇太后曰：「道德之言是也。」未几，〔几，居岂翻。〕演又启云：「天下人心未定，恐奄忽变生，须早定名位。」太皇太后乃从之。

     八月，壬午，太皇太后下令，废齐主为济南王，出居别宫。〔济，子礼翻。〕以常山王演入纂大统，且戒之曰：「勿令济南有他也！」〔为演杀济南王、太后怒张本。〕

     肃宗即皇帝位于晋阳，〔讳演，字延安，勃海王欢第六子，文宣帝之母弟也。〕太赦，改元皇建。太皇太后还称皇太后；皇太后称文宣皇后，宫曰昭信。

     乙酉，诏绍封功臣，礼赐耆者，延访直言，褒赏死事，追赠名德。

     帝谓王晞曰：「卿何为自同外客，略不可见﹖自令假非局司，但有所怀，随宜作一牒，〔毛晃曰：牒，书板小简也。〕候少隙，即径进也。」〔少隙，言少有闲隙也。少，诗沼翻。〕因敕与尚书阳休之、鸿胪卿崔劼等三人，〔胪，陵如翻。劼，丘八翻。〕每日职务罢，并入东，廊共举录历代礼乐、职官及田市、征税，或不便于时而相承施用，或自古为利而于今废进，或道德高儁，久在沈沦，〔沈，持林翻；下沈敏同。〕或巧言眩俗，妖邪害政者，悉令详思，以渐条奏。朝晡给御食，毕景听还。〔景，日景。日入而后听还私舍，故云毕景听还。妖，于骄翻。晡，奔谟翻。〕

     帝识度沈敏，〔沈，持林翻。〕少居台阁，明习吏事，即位尤自勤励，大革显祖之弊，时入服其明而讥其细。〔人君而亲小事为细，所谓「元道丛脞」也。少，诗照翻。〕尝问舍人裴泽，在外议论得失。泽率尔对曰：「陛下聪明至公，自可远侔古昔；而有识之士，咸言伤细，帝王之度，颇为未弘。」帝笑曰：「诚如卿言。朕初临万机，虑不周悉，故致尔耳。〔颜之推曰：如是为尔，而已为耳。〕此事安可久行，恐后又嫌疏漏。」泽由是被宠遇。

     库狄显安侍坐，〔被，皮义翻。坐，徂卧翻。〕帝曰：「显安，我姑之子；〔库狄显安父干，娶勃海王欢之妹乐陵长公主。〕今序家人之礼，除君臣之敬，可言我之不逮。」显安曰：「陛下多妄言。」帝曰：「何故﹖」对曰：「陛下昔见文宣以马鞭挞人，常以为非；今自行之，非妄言邪﹖」帝握其手谢之。又使直言，对曰：「陛下太细，天子乃更似吏。」帝曰：「朕甚知之。然无法日久，将整之以至无为耳。」又问王晞，晞曰：「显安言是也。」显安，干之子也。群臣进言，帝皆从容受纳。〔从，千容翻。〕

     性至孝，太后不豫，帝行不能正履，容色贬悴，〔悴，秦醉翻。〕衣不解带，殆将四旬。太后疾小增，即寝伏合外，食饮药物，皆手亲之。太后尝心痛不自堪，帝立侍帷前，以爪搯掌代痛，〔掐，苦洽翻。〕血流出袖。友爱诸弟，无君臣之隔。

     戊子，以长广王湛为右丞相，平阳王淹为太傅，彭城王浟为大司马。〔浟，夷周翻。〕

     周军司马贺若敦，〔唐六典曰：周官大司马属官有军司马，下大夫，盖兵部郎中之任也。后周依周官，其爵列中大夫也，六命。若，人者翻。〕帅众一万，奄至武陵；〔帅，读曰率。〕武州刺史吴明彻不能拒，引军还巴陵。

     江陵之陷也，巴、湘之地皆入于周，周使梁人守之。太尉侯瑱等将兵逼湘州。贺若敦将步骑救之，乘胜深入，〔按贺若敦传，屡战破瑱，乘胜深入。〕军于湘川。

     九月，乙卯，周将独孤盛将水军与敦俱进。辛酉，遣仪同三司徐度将兵会侯瑱于巴丘。〔将，即亮翻。〕会秋水泛溢，盛、敦粮援断绝，分军抄掠，以供资费。〔抄，楚交翻。〕敦恐瑱知其粮少，乃于营内多为土聚，覆之以米，〔少，诗沼翻。覆，敷又翻。此檀道济量沙之故智也。〕召旁村人，〔营旁之村人也。〕阳有访问，随即遣之。瑱闻之，良以为实。敦又增修营垒，造庐舍为久留之计，湘、罗之间遂废农业。〕梁置湘州于长沙，置罗州于湘阴县。〕瑱等无如之何。

     先是土人亟乘轻船，〔先，悉荐翻。亟，去吏翻，数也。〕载米粟鸡鸭以饷瑱军。敦患之，乃伪为土装船，伏甲士于中。瑱军人望见，谓饷船之至，道来争取，敦甲士出而擒之。〔唐裴行俭诈为粮车以破突厥，亦用此策。〕又敦军数有叛人乘马投瑱者。敦乃别取一马，率以趣船，令船中逆以鞭鞭之。如是者再三，马畏船不上。〔数，所角翻。趣，七喻翻。上，时掌翻。〕然后伏兵于江岸，使人乘畏船马以招瑱军，诈云投附。瑱遣兵迎接，竞来牵马，马既畏船不上，伏兵发，尽杀之。此后实有馈饷及亡降者，瑱犹谓之诈，并拒击之。

     冬，十月，癸巳，瑱袭破独孤盛于杨叶洲，〔据姚思廉陈书，杨叶洲在西江口。西汞，谓湘江也。〕盛收兵登岸，筑城自保。丁酉，诏司空侯安都帅众会瑱南讨。〔帅，读曰率。〕

     十一月，辛亥，齐主立妃元氏为皇后，世子百年为太子。百年时纔五岁。

     齐主征前开府长史卢叔虎为中庶子。〔太子中庶子，职如侍中，后齐门下坊之长也。〕叔虎，柔之从叔也。〔从，才用翻。〕帝问时务于叔虎。叔虎请伐周，曰：「我强彼弱，我富彼贫，其势相悬。然干戈不息，未能并吞者，此失于不用强富也。〔以当时东西二国观之，齐若富强，而其根本实拨；周若贫弱，而其根本实牢。若齐孝昭欲用其强富，周固有以待之。〕轻兵野战，胜负难必，是胡骑之法，非万全之术也。宜立重镇于平阳，与彼蒲州相对，〔魏神脉元年，置亥州于河东，延和元年，改曰秦州，太和中罢。魏既分为东、西，东魏天平初，复置秦州于河东；沙苑败后，河东之地入于西魏，后周因蒲阪旧名而置蒲州。〕深沟高垒，运粮积甲。彼闭关不出，则稍蚕食其河东之地，日使穷蹙。若彼出兵，非十万以上，不足为我敌。所损粮食〔「损」，当作「资」。〕咸出关中。我军士年别一代，〔一年一更戍也。〕谷食丰饶。彼来求战，我则不应；彼若退去，我乘其弊。自长安以西，民疏城远，散兵来往，实自艰难，与我相持，农业且废，不过三年，彼自破矣。」帝深善之。

     十二月，乙未，诏：「自今孟春讫于夏首，太辟事已款者，〔已款，谓囚已款服也。今人谓狱辞为狱款。辟，昆亦翻。〕宜且申停。」〔及秋冬乃行荆也。〕

     己亥，周巴陵城主尉迟宪降，〔尉，纡勿翻。降，户江翻。〕遣巴州刺史侯安鼎守之。庚子，独孤盛将余众自杨叶洲潜遁。〔贺若敦之势愈孤矣。〕

     丙午，齐主还晋阳。

     齐主斩人于前，问王晞曰：「是人应死不﹖」〔不，读曰否。齐主以文宣杀人，多非其罪；自谓诛当其罪，故以问晞。〕晞曰：「应死，但恨死不得其地耳。臣闻『刑入于市，与众弃之。』〔记王制之言。〕殿庭非行戮之所。」帝改容谢曰：「自今当为王公改之。」〔为，于伪翻。〕

     帝欲以晞为侍郎，〔按北史王晞传，「侍郎」当作「侍中」。〕若辞不受。或劝晞勿自疏。晞曰：「我少年以来，阅要人多矣，〔少，诗照翻。要人，谓位居势要者。〕得志少时，鲜不颠覆。〔少时，言不多时也。少，始沼翻。鲜，息翦翻。〕且吾性实疏缓，不堪时务，人主恩私，何由可保！万一披猖，求退无地。非不好作要官，但思之烂熟耳。」〔好，呼到翻。〕

     初，齐显祖之未，谷籴踊贵。济南王即位，〔济，子礼翻。〕尚书左丞苏珍芝建议，修石狍等屯，自是淮南军防足食。〔杜佑曰：石狍，在楚州安宜县西八十里，邓艾筑城于，伯白水塘，北接连洪泽，屯田一万三千顷。安宜，唐宝应元年，改为宝应县。〕肃宗即位，平州刺史嵇晔建议，开督亢陂，置屯田，岁收稻粟数十万石，北境周赡。〔督亢陂，在唐涿州新城县界，燕荆轲献图于秦，即此地。亢，音刚。〕又于河内置怀义等屯，以给河南之费。〔齐分河内、汲郡为义州，置怀义等屯。〕由是稍止转输之劳。〔此是五代志序齐济南王至孝昭时军饷，通鉴取之，附见于此。〕 

     二年〔（辛巳、五六一）〕

     春，正月，戊申，周改元保定。以大耱宰护为都督中外诸军事；令五府总于天官，事无巨细，皆先断后闻。〔五府，地官、春官、夏官、秋官、各官府也。史言宇文护之权愈重。断，丁乱翻。〕

     庚戌，大赦。

     周主祀圜丘。

     辛亥，齐主祀圜丘；壬子，禘于太庙。

     周主祀方丘；甲寅，祀感生帝于南郊；〔用郑玄之说，祀感生帝灵威仰于南郊以祈谷。〕乙卯，祭太社。

     齐主使王琳山合肥，召募伧楚，更图进取。〔伧，助庚翻。〕合州刺史裴景徽，〔考异曰：北齐书作「景晖」。今从陈书。〕琳兄之伲也，请以私属为乡导。〔乡，读曰向。齐主使琳与行台左丞卢潜将兵赴之，琳沈吟不决。景徽恐事泄，挺身奔齐。〔按梁置合州于合肥，侯景之乱，已入于齐，齐之境土，南尽历阳。陈盖侨置合州于江滨，以景徽为刺史。沈，持林翻。〕齐主以琳为骠骑大将军、开府仪同三司、扬州刺史，镇寿阳。

     己巳，周主享太庙，班太祖所述六官之法。〔宇文泰庙号太祖。泰之相魏也：建六官，述周礼六典以为六官之法。〕

     辛未，周湘州城主殷亮降，〔降，户江翻；下同。〕湘州平。

     侯瑱与贺若敦相持日久，瑱不能制，乃借船送敦等渡江；〔按贺若敦传，「借船」之上有「求」字。〕敦虑其诈，不许，报云：「湘州我地，为尔侵逼；必须我归，可去我百里之外。」瑱留船江岸，引兵去之。敦乃自拔北归，军士病死者什五六。武陵、天门、南平、义阳、河东、宜都郡悉平。〔五代志：澧阳郡孱陵县，旧置南平郡。安乡，旧置义阳郡。南郡松滋县，旧置河东郡。宋白曰：澧阳郡安乡县，本汉孱陵县地，后汉为汉寿县地，晋会立义阳郡。〕晋公护以敦失地无功，除名为民。

     二月，甲午，周主朝日于东郊。〔三代之礼，春朝朝日，秋暮夕月。周人慕古，举行其礼。朝，直遥翻。〕

     周人以子司徒韦孝宽尝立动于玉壁，〔事见一百五十九卷梁武帝中大同元年。后周之制，小司徒，六命，上大夫也。〕乃置勋州于玉壁，以孝宽为刺史。

     孝宽有恩信，善用间谍，〔间，古苋翻。〕或齐人受孝宽金货，遥通书疏，故齐之动静，周人皆先佑之、有主帅许盆，以所戍城降齐，孝宽遣谍取之，俄斩首而还。〔帅，所类翻。谍，徒协翻。〕

     离石以南，生胡数为抄掠，〔五代志：离石郡，后齐置西汾州。生胡，即稽胡之不附属周者。数，所角翻。抄，楚交翻。〕而居于齐境，不可诛讨。孝宽欲筑城于险要以制之，乃发河西役徒十万，毋士百人，〔河西，龙门河之西也。〕遣开府仪同三司姚岳监筑之。岳以兵少，惧不敢前。〔监，工衔翻。少，诗沼翻。〕孝宽曰：「计此城十日可毕。城距晋州四百余里，吾一日创手，二日敌境始知。设使晋州征兵，三日方集，谋议之间，自稽二日，计其军行，二日不到，我之城隍，足得办矣。」乃令筑之。齐人果至境上，疑有大军，停留不进。其夜，孝宽使汾水以南傍介山、稷山诸村纵火，〔傍，蒲浪翻。唐志：蒲州万泉县有介山，介子推隐处。稷山县有稷山。〕齐人以为军营，收兵自固。岳卒城而还。〔卒，子恤翻。〕

     三月，乙卯，太尉零陵壮肃公侯瑱卒。

     丙寅，周改八丁兵为十二丁兵，卒岁一月而役。〔八丁兵者，凡境内民丁分为八番，递上就役。十二丁兵者，分为十二番，月上就役，周而复始。〕

     夏，四月，丙子朔，日有食之。

     周以少傅尉迟纲为大司空。〔尉，纡勿翻。〕

     丙午，周封愍帝子康为纪国公，皇子赟为鲁公。〔【章：十二行本「鲁」下有「国」字；乙十一行本同。】〕赟，李后之子也。〔赟，于伦翻。〕

     六月，乙酉，周使御正殷不害来聘。〔周书中徽传曰：御正，任专丝纶，盖中书舍人之职也。北史卢辩传：武成元年，增置御正四人，位上大夫。考之唐六典，则曰：后周依周官，春官府置内史中大夫，掌王言，盖比中书监、令之任，后又增为卜一大夫。小中下大夫，比中书侍郎之任；小史上士，比中书舍之任。然则为御正者，亦代之职，在帝左右，又亲密于中书。杜佑通典：御正属天官府。〕

     秋，七月，周更铸钱，〔更，工衡翻。〕文曰「布泉」，一当五，与五铢并行。

     己酉，周追封皇伯父颢为邵国公，以晋公护之子会为嗣；颢弟连为杞国公，以章武公导之子亮为嗣；连弟洛生为莒国公，以护之子至为嗣；〔追封太祖之子武邑公震为宋公，以世宗之实为嗣。〔颢与卫可孤战殁，有子什肥、导、护。什肥与其叔连皆为高欢所杀，无后，故以会、亮嗣之。洛生为尔朱荣所杀，震早卒，皆无后，故亦立嗣。〕

     齐主之诛杨、燕也，〔燕，因肩翻。〕许以长广王湛为太弟；既而立太子百年，湛心不平。帝在晋阳，湛居守于邺。〔杨、燕，谓杨愔、燕子献。守，手又翻。〕散骑常侍高元海，高祖之从孙也，〔谓欢庙号高祖。元海父思宗，欢之从子。散，悉亶翻。骑，奇寄翻。〕留典机密。帝以军代人库狄伏连为幽州刺史，斛律光之弟羌为领军，以分湛权。湛留伏连，不听羡视事。〔齐主以伏连代羡为幽州，以羡代伏连为领军，以分邺下之权。湛知其故，乃留伏连不使之幽州，而羡至，又不听其视领军府事。〕

     先是，济南闵悼王常在邺，〔济南王殷谥闵悼。先，悉荐翻。济，子礼翻。〕望气者言：邺中有天子气。平秦王归彦恐济南复立，为己不利，〔齐主藉归彦握兵以杀杨、燕，杨、燕死而济南废矣，故恐其复立，为己不利。复，扶又翻。〕劝帝除之。帝乃使归彦至邺，征济南王如晋阳。

     湛内不自安，问计于高元海。元海曰：「皇太后万福，至尊孝友异常，殿下不须异虑。」湛曰：「此岂推诚之意邪！」元海乞还省，一夜思之，湛即留元海于后台。元海达旦不眠，唯遶床徐步。夜漏未尽，湛遽出，曰：「神算如何﹖」元海曰：「有三策，恐不堪用耳。请殿下如梁孝王故事，从数骑入晋阳，先见太后求哀，〔梁孝王，事见十六卷汉景帝中二年。〕后见主上，请去兵权，〔见，贤遍翻。去，羌吕翻。〕以死为限，不干朝政，〔朝，直遥翻。〕必保太山之安。此上策也。不然，当具表云，威权太盛，恐取谤众口，请青、齐二州刺史，沈靖自居，〔沈，持林翻。〕必不招物议。此中策也。」更问不策。曰：「发言即恐族诛。」固逼之。元海曰：「济南世嫡，立上假太后令而夺之。今集文武，示以征济南之敕，执斛律丰乐，〔斛律羡，字丰乐。乐，音洛。〕斩高归彦，尊立济南，号令天下，以顺讨逆，此万世一时也。」湛大悦。然性怯，狐疑未能用，使术士郑道諆等卜之，皆曰：「不利举事，静则吉。」有林虑令潘子密，晓占候，〔林虑县，汉属河内郡，晋属汲郡，魏敬宗永安元年置林虑郡，带林虑县。虑，读如闾。〕潜谓湛曰：「宫车当晏驾，殿下为天下主。」湛拘之于内以候之。又令巫觋卜之，〔觋，刑狄翻。〕多云「不须举兵，自有大庆。」

     湛乃奉诏，令数百骑送济南王至晋阳。九月，帝使人酖之，济南王王从，乃扼杀之。帝寻亦悔之。

     冬，十月，甲戌朔，日有食之。

     丙子，齐以彭城王浟为太保，长乐王尉粲为太尉。〔乐，音洛；下同。〕

     齐肃宗出畋，有兔惊马，坠地绝肋。娄太后视疾，问济南所在者三，齐主不对。太后怒曰：「杀之邪﹖不用吾言，死其宜矣！」遂去，不顾。

     十一月，甲辰，诏以嗣子冲眇，可遣尚书右仆射赵郡主叡谕旨，征长广王湛统兹大宝。又与湛书曰：「百年无罪，汝可以乐处置之，勿效前人也。」〔乐，音洛。楚灵王干溪之役，楚人杀其诸子。王闻之，自投于车下，曰：「余杀人子多矣，能无及此乎！」齐肃宗杀其兄之子，临终乃戒其弟勿杀己之子，良可悯笑。〕是日，殂于晋阳宫。〔年二十七。〕临终，言恨不见太后山陵。

     颜之推论曰：孝昭天性至孝，而不知忌讳，乃至于此，良由不学之所为也。

     赵郡王叡先使黄门侍郎王松年驰至邺，宣肃宗遗命。湛犹疑其诈，使所亲先诣殡所，发而视之。吏者复命，〔使，疏吏翻；下同。〕湛喜，驰赴晋阳，使河南王孝瑜先入宫，改易禁卫。癸丑，世祖即皇帝位于南宫，〔讳湛，勃海王欢第九子，孝昭帝之母弟。南宫，晋阳南宫也。〕大赦，改元太宁。

     周人许归安成王顼，〔顼，吁玉翻。〕使司会上士杜〔【章：十一行本「杜」上有「京兆」二字；乙十一行本同；张校同，云无注本亦无。】〕杲来聘。〔周礼天官之属有司会，凡邦国、都鄙官府之治及其财用在书契、版图者，皆听其会计，以岁月日考其成。郑玄曰：会，大计也。司会主天下之大计，计官之长，若今尚书。余按后周地官，即唐户部尚书之任，司会当如唐之度古郎中，而六典不言所以。杜佑通典，后周会，属天官府，有中大夫，上士，中士。〕上悦，即遣使报之，并赂以黔中地及鲁山郡。〔周得黔中，则全有巴蜀，得鲁山，则全有汉沔，故因其所欲而饵之。〕

     齐以彭城王浟为太师、录尚书事，平秦王归彦为太傅，尉粲为太保，平阳王淹为太宰，博陵王济为太尉，段韶为大司马，丰州刺史娄叡为司空，〔五代志：上党郡乡县，后魏置南垣州，寻改曰丰州。〕赵郡王叡为尚书令，任城王湝为尚书左仆射，〔任，音壬。湝，居谐翻。〕并州刺史斛律光为右仆射。娄叡，昭之兄子也。〔娄昭，娄太后之弟。叡，昭兄拔之子。〕立太子百年为乐陵王。

     丁巳，周主畋于岐阳；十二月，壬午，还长安。

     太子中庶子余姚虞荔、御史中丞孔奂，以国用不足，奏立煮海盐赋及榷酤之科，〔吴王濞煮海为盐，今淮盐也。至此，则东南濒海煮监之地，皆归于管榷矣。酤，音固。荔，力计翻。榷，古岳翻。〕诏从之。

     初，高祖以帝女丰安公主妻留异之子贞臣，征异为南徐州刺史，异迁延不就。帝即位，复以异为缙州刺史，领东阳太守。〔自侯景之乱，梁南郡王大连之败，留异跨据东阳，陈兴，以为缙州刺史，因缙云山以名州。妻，七细翻。复，扶又翻；下异复同。〕异屡遣其长史王澌入朝，澌每言朝廷虚弱。〔澌，斯义翻。〕异信之，虽外示臣节，恒怀两端，〔恒，户登翻。〕与王琳自鄱阳信安岭潜通使往来。〕今有岭路，自衢州经信州达于鄱阳。使，疏吏翻。〕琳败，上遣左卫将军沈恪代异，实以兵袭之。异出军下淮以拒恪。恪与战而败，退还钱塘。异复上表逊谢。时众军方事湘、郢，乃降诏书慰谕，且羁縻之。异知朝廷终将讨己，乃以兵戍下淮及建德以备江路。〔刘昫曰：建德县，汉稽富春县地，吴分置建德县，隋发，唐复置建德县，为睦州治所。〕丙午，诏司空、南徐州刺史侯安都讨之。

     三年〔（壬午、五六二）〕

     春，正月，乙玄，齐主至邺；〔自晋阳宫至邺。〕辛巳，祀南郊；壬午，享太庙；丙戌，立妃胡氏为皇后，子纬为皇太子。〔纬，于贵翻。〕后，魏兖州刺史安定胡延之之女也。戊子，齐大赦。己亥，以冯翊王润为尚书左仆射。

     周凉景公贺兰祥卒。〔凉国公。景，谥也。〕

     壬寅，周人凿河渠于蒲州，龙首渠于同州。〔二渠皆以灌溉。〕

     丁未，周以安成王顼为柱国大将军，遣杜杲送之南归。〔考异曰：典略作「杜果」，今从周书。〕

     辛亥，上祀南郊，以胡公配天；〔胡公始封于陈，故郊祀之以配天。〕二月，辛酉，祀北郊。

     闰门，丁未，齐以太宰、平阳王淹为青州刺史，太傅、平秦王归彦为太宰、冀州刺史。

     归彦为肃宗所厚，〔归彦以杀杨、燕之功，为肃宗所厚。〕恃势骄盈，陵侮贵戚。世祖即位，侍中．开府仪同三司高元海、御史丞毕义云、黄门郎高干和数言其短，〔数，所角翻。〕且云：「归彦威权震主，必为祸乱。」帝亦寻其反复之迹，渐忌之，〔归彦始为文宣所亲任。其后背杨愔，附孝昭，以成济南之祸，又为孝昭所委信。孝昭既殂，又迎武成以贪天之功，故武成迹其反复而忌之。〕伺归彦还家，召魏收于帝前作诏草，除归彦冀州，〔伺，相吏翻。〕使干和缮写；昼日，仍敕门司不听归彦辄入宫。时归彦纵酒为乐，经宿不知。至明，欲参，〔参，朝参也。毛晃曰：参，造也，趋承也。乐，音洛。〕至门知之，大惊而退。及通名谢，敕令早发，别赐钱帛等物甚厚，又敕督将悉送至清阳宫。〔齐有别宫在清淇之阳，因以为名。五代志，清河郡清阳县，旧曰清河县，后齐省贝丘入焉，改为贝丘，隋开皇六年改为清阳。将，即亮翻。〕拜辞而退，莫敢与语，唯赵郡王叡与之久语，时无闻者。

     帝之为长广王也，清都和士开以善握槊、弹琵琶有宠，辟为开府行参军，及即位，累迁给事黄门侍郎。高元海、毕义云、高干和皆疾之，将言其事。士开乃奏元海等交结朋党，欲擅威福，干和由是被疏。〔被，皮义翻。〕义云纳赂于士开，得为兖州刺史。〔为和士开怙宠乱齐张本。〕

     帝征江州刺史周迪出镇湓城，〔周迪领江州刺史而屯据临川，征之镇湓城，若以江州授之者。〕又征其子入朝。〔朝，直遥翻；下同。〕迪趑且顾望，并不至。〔趑，子移翻。且，七余翻。趑趄，不进之貌。〕其余南江酋帅，私署令长，多不受召，〔酋，慈秋翻。帅，所类翻。长，知两翻。〕朝廷未暇致讨，但羁縻之。豫章太守周敷独先入朝，进号安西将军，给鼓吹一部，赐以妓、金帛，令还豫章。〔周敷先与周迪分据临川，既破熊昙朗，敷移据豫章。吹，尺瑞翻。妓，渠绮翻。〕迪以敷素出己下，深不平之，乃阴与留异相结，遣其弟方兴〔【章：十二行本「兴」下有「将兵」二字；乙十一行本同；张校同云无注本亦无。】〕袭敷；敷与战，破之。又遣其兄子伏甲船中，诈为贾人，欲袭湓城。〔贾，音古。〕未发，事觉，寻阳太守监江州事晋陵华皎遣兵逆击之，尽获其船仗。〔监，工衔翻。〕

     上以闽州刺史陈宝应之父为光禄大夫，〔五代志：建安郡，陈置闽州。陈宝应父，羽。〕子女皆受封爵，命宗正编入属籍。而宝应以留异女为妻，阴与异合。

     虞荔弟寄，流万闽中，荔思之成疾，上为荔征之，宝应留不遣。寄尝从容讽以逆顺，〔为，于伪翻。从，千容翻。〕宝应辄引他语以乱之。宝应尝使人读汉书，卧而听之，至蒯通说韩信曰：「相君之背，贵不可言。」蹶然起坐，曰：「可谓智士！」寄曰：「通一说杀王士，何足称智！，〔班固曰：蒯通一说而丧三儁。应劭注云：谓烹郦生败田横，骄韩信也。说，式芮翻。相，息亮翻。〕岂若班彪王命，识所归乎！」〔王命论，见四十一卷汉光武建武五年。〕

     寄知宝应不可谏，恐祸及己，乃着居士服，〔着，陟略翻。〕居东山寺，阳称足疾。宝应使人烧其屋，寄安卧不动。亲近将扶之出，寄曰：「吾命有所悬，避将安往！」〔言托迹闽中，生死之命，悬于人手，无所避之也。〕纵火者自救之。

     乙卯，齐以任城王湝为司徒。〔任，音壬。湝，户皆翻。〕

     齐扬州刺史行台王琳数欲南侵，尚书卢潜以为时事未可。上遣移书寿阳，欲与齐和亲。潜以其书奏齐朝，仍上启请且息兵。〔数，所角翻。上，时掌翻。朝，直遥翻。〕齐主许之，遣散骑常侍崔瞻来聘，且归南康愍王昙朗之丧。〔昙朗为齐所杀，见一百六十六卷梁敬帝太平元年。〕琳于是与潜有隙，更相表列。〔更，工衡翻。〕齐主征琳赴邺，以潜为扬州刺史，领行台尚书。瞻，嵶之子也。〔高欢起兵于信都崔嵶为参佐。嵶，力膺翻。〕

     梁末丧乱，铁钱不行，〔梁普通中铸铁钱。丧，息浪翻。〕民间私用鹅眼钱。甲子，改铸五锺钱，一当鹅眼之十。〔考异曰：隋志在天嘉五年。今从陈帝纪。〕

     后梁主安于俭素，不好酒色，〔好，呼到翻。〕虽多猜忌，而抚将士有恩。以封疆褊隘，邑居残毁，干戈日用，郁郁不得志，疽发背而殂；〔年四十四。〕葬平陵，谥曰宣皇帝，庙号中宗。太子岿即皇帝位，〔岿，字仁远，宣帝之第三子也。岿，音归，又区胃翻。〕改元天保；尊龚太后为太皇太后，王后曰皇太后，母曹贵嫔为皇太妃。〔嫔，昆宾翻。〕

     二〔【章：十二行本「二」作「三」；乙十一行本同；张校同。】〕月，丙子，安成王顼至建康，诏以为中书监、中卫将军。

     上谓杜杲曰：「家弟今蒙礼遣，实周朝之惠；然鲁山不返，亦恐未能及此。」〔言若不赂以鲁山，亦恐不及遣安成王还也。朝，直遥翻；下同。〕杲对曰：「安成，长安一布衣耳，而陈之介弟也，〔介，大也。〕其价岂止一城而已哉！本朝敦睦九族，怒己及物，上遵太祖遗旨，下思继好之义，〔好，呼到翻。〕是以遣之南归。今乃云以寻常之土易骨肉之亲，非使臣之所敢闻也。」〔使，疏吏翻。〕上甚惭，曰：「前言戏之耳。」待杲之礼有加焉。

     顼妃柳氏及子叔宝犹在穰城，上复遣毛喜如周请之，〔顼，吁玉翻。复，扶又翻。〕周人皆归之。

     丁丑，以安右将军吴明彻为江州刺史，督高州刺史黄法鳓、〔鳓，巨俱翻。〕豫章太守〔守，式又翻。〕周敷共讨周迪。

     甲申，大赦。

     留异始谓台军必自钱塘上，既而侯安都步由诸暨出永康，〔上，时掌翻。请暨县，自汉以来属会稽郡。永康县，吴赤乌八年，分上虞、乌伤立，属东阳郡。自永唐至东阳一百九里。〕异大惊，奔桃枝岭，于岩口竖栅以拒之。〔竖，而主翻。〕安都为流矢所中，血流至踝，〔中，竹仲翻。踝，胡瓦翻，足跟也。〕乘轝麾，容止不变。因其山势，迮而为堰，〔迮，侧百翻，迫也。堰，于建翻。〕会潦水涨汉，安都引船入堰，起楼舰与异城等，发拍碎其楼堞。〔潦，卢皓翻。舰，户黯翻。堞，达协翻。〕异与其子忠臣脱身奔晋安，依陈宝应。安都虏其妻及余子，尽收铠仗而还。〔铠，可亥翻。还，从宣翻又音如字。〕

     异党向文政据新安，上以贞毅将军程文季为新安太守，〔梁置贞毅将军，班第二十二，在五德将军之下；陈制，拟官品第五。〕帅精甲三百轻往攻之。文政战败，遂降。文季，灵洗之子也。〔陈氏建国，程灵洗、萧摩诃等俱为为健将。帅，读曰率。降，户江翻。〕

     夏，四月，辛丑，齐武明娄太后殂。齐主不改服，绯袍如故。未几，〔未几，言未几时也。几，居岂翻。〕登三台，置酒作乐，宫女进白袍，帝投诸台下。散骑常侍和士开请止乐，帝怒，挝之。〔和士开长君之恶者也，自此益无所忌惮矣。〕

     齐青州上言河水清，齐主遣使祭之，改元河清。

     先是，周之君〔【章：十二行本「君」作「群」；乙十一行本同。】〕臣受封爵者皆未给租赋。〔先，悉荐翻。〕癸亥，始诏柱国等贵臣邑，户听寄食他县。

     五月，庚午，周大赦。

     己丑，齐以右仆射斛律光为尚书令。

     壬辰，周以柱国杨忠为木司空。六月，己亥，以柱国蜀国公尉迟迥为大司马。〔尉，纡勿翻。〕

     秋，七月，己丑，纳太子妃王氏，金紫光禄大夫周之女也。〔姚思廉陈书「周」作「固」。〕

     齐平秦王归彦至冀州，内不自安，欲待齐主如晋阳，乘虚入邺。其郎中令吕思礼告之。〔此王国郎中令也。〔诏大司马段韶、司空娄叡讨之。归彦于南境置私驿，闻大军将至，即闭城拒守。长史宇文仲鸾等不从，皆杀之。归彦自称大丞相，有众四万。齐主以都官尚书封子绘冀州人，祖父世为本州岛刺史，得人心，〔子绘父隆之，祖回，皆为冀州刺史。〕使乘传至信都，〔传，张恋翻。〕巡城，谕以祸福。吏民降者相继，城中动静，小大皆知之。〔降，户江翻。〕

     归彦登城大呼云：〔呼，火故翻。〕「孝昭皇帝初崩，六军百万，悉在臣手，投身向邺，奉迎陛下。掌时不反，今日岂反邪！正恨高元海、毕义云、高干和诳惑圣上，疾忌忠良，但为杀此三人，〔诳，居况翻。为，于伪翻。〕即临城自刎。」〔刎，扶粉翻。〕既而城破，单骑走，至交津，获之，〔水经注：衡漳水径武邑郡南，又东径武强县北，又东北径武隧县故城南、白马河注之。水上承呼沱，东径乐乡县北，饶阳县南，又东南径武邑郡此，而东入衡漳水，谓之交津口。〕销送邺。乙未，载以露车，衔木面缚。〔李百药北齐书，「衔木」作「衔枚」。〕刘桃枝临之以刃，击鼓随之，并其子孙十五入皆弃市。命封子绘行冀州事。

     齐主知归彦前谮清河王岳，〔事见一百六十六卷梁敬帝绍泰元年。〕以归彦家良贱百口赐岳家，赠岳太师。

     丁酉，以段韶为太傅，娄叡为司徒，平阳王淹为太宰，斛律光为司空，赵郡王叡为尚书令，河间王字琬为左仆射。

     癸亥，齐主如晋阳。

     上遣使聘齐。

     九月，戊辰朔，日有食之。

     以侍中、都官尚书到仲举为尚书右仆射、丹杨尹。仲举，溉之弟子也。〔到浪，彦之之会孙，梁初以文学显，以廉白称。〕

     吴月彻至临川攻周迪，不能克。丁亥，诏安成王顼代之。〔考异曰：陈书帝纪云：丁亥，迪请降，诏安成王讳督众军似招纳之。令从南史迪传。〕

     冬，十月，戊戌，诏以军旅费广，百姓空虚，凡供乘舆饮食衣服及宫中调度，悉从减削；〔乘，绳证翻。调，徒钓翻。〕至于百司，宜亦思省约。

     十一月，丁卯，周以赵国公招为益总管。

     丁丑，齐遣兼散骑常侍封孝琰来聘。

     十二月，丙辰，齐主还邺。〔自晋阳还邺。〕

     齐主逼通昭信李后，〔文宣李后，宫曰昭信。〕曰：「若不从我，我杀尔儿。」后惧，从之。既而有娠。太原王绍德至合，不得见，〔见，贤遍翻。〕愠曰：「儿岂不知邪！姊腹大，故不见儿。」后大惭，由是生女不举。帝横刀诟曰：〔诟，许候翻。〕「杀我女，我何得不杀尔儿！」对后以刀环筑杀绍德。后大哭。帝愈怒，裸后，乱挝之。后号天不已，帝命盛以绢囊，〔号，户刀翻。盛，时征翻。〕流血淋漉，投诸渠水，良久乃苏，犊车载送妙胜寺为尼。〔武成之淫虐，文宣教之也。是以诗贵正始。〕

