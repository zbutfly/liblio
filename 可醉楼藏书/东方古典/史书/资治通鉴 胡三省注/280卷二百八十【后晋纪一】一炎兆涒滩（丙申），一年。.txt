卷第二百八十【后晋纪一】一炎兆馓玻ū申），一年。


     〔石氏自代北从晋王起太原，既又以太原起事而得中原；太原治晋阳，契丹遂以晋命之，故国号为晋。〕


     高祖圣文章武明德孝皇帝上之上〔讳敬瑭，姓石氏。其父臬捩鸡，本出于夷，自朱邪归唐，从朱邪入居阴山。其姓石，不知其得姓之始。五代会要曰：晋既得天下，祖卫大夫石F。〕


     天福元年〔（丙申、九三六）是年十一月方改元即位。〕


     春，正月，吴徐知诰始建大元帅府，〔吴命徐知诰为大元帅，见上卷上年冬十月。〕以幕职分判吏、户、礼、兵、刑、工部及盐铁。


     丁未，唐主立子重美为雍王。〔雍，于用翻。〕


     癸丑，唐主以千春节置酒，〔唐主以生日为千春节。五代会要曰：帝以唐光启元年正月十三日生。既以晋元纪年，故书潞王。〕晋国长公主上寿毕，辞归晋阳。〔上，时掌翻。〕帝醉，曰：「何不且留，遽归，欲与石郎反邪！」石敬瑭闻之，益惧。


     三月，丙午，以翰林学士、礼部侍郎马胤孙为中书侍郎、同平章事。胤孙性谨懦，中书事多凝滞，又罕接宾客，时人目为「三不开」，谓口、印、门也。


     石敬瑭尽收其货之在洛阳及诸道者归晋阳，托言以助军费，人皆知其有异志。唐主夜与近臣从容语曰：〔唐主好与近臣夜语见上卷上年。从，千容翻。〕「石郎于朕至亲，无可疑者；但流言不释，万一失欢，何以解之t」皆不对。


     端明殿学士、给事中李崧退谓同僚吕琦曰：〔李崧时与吕琦同入直。〕「吾辈受恩深厚，岂得自同众人，一概观望邪！计将安出t」琦曰：「河东若有异谋，必结契丹为援。契丹母以赞华在中国，屡求和亲，但求m刺等未获，故和未成耳。〔赞华，契丹主阿保机长子也。来降见二百七十七卷明宗长兴元年。求m刺见三年。契丹母，谓述律后也。〕今诚归m刺等与之和，岁以礼币约直十余万缗遗之，〔遗，唯季翻。〕彼必O然承命。如此，则河东虽欲陆梁，无能为矣。」崧曰：「此吾志也。然钱b皆出三司，宜更与张相谋之。」〔相，息亮翻。〕逐告张延朗，延朗曰：「如学士计，不惟可以制河东，亦省边费之什九，〔言什省其九。〕计无便于此者。若主上听从，但责办于老夫，请于库财之外捃拾以供之。」〔捃，居运翻。〕他夕，二人密言于帝，帝大喜，称其忠，二人私草遗契丹书以俟命。


     久之，帝以其谋告枢密直学士薛文遇，文遇对曰：「以天子之尊，屈身奉夷狄，不亦辱乎！又，虏若循故事求尚公主，何以拒之t」〔唐自太宗以宗室女为公主下嫁诸蕃，谓之和蕃公主；其后回纥有功于中国，至屈帝女以女之。〕因诵戎昱昭君诗曰：「安危托妇人。」帝意逐变。〔戎昱，唐人也，能诗。汉元帝以王昭君嫁匈奴，后人怜之，竞为歌诗以言其事。〕一日，急召崧、琦至后楼，盛怒，责之曰：「卿辈皆知古今，欲佐人主致太平；今乃为谋如是！朕一女尚乳臭，卿欲弃之沙漠邪t且欲以养士之财输之虏庭，〔养士，谓养兵也。言其欲割养兵之财以和蕃。〕其意安在t」二人惧，汗流浃背，〔浃，即协翻。〕曰：「臣等志在竭愚以报国，非为虏计也，〔为，于伪翻。〕愿陛下察之。」拜谢无数，帝诟责不已。〔诟，古候翻，又许候翻。〕吕琦气竭，拜少止，帝曰：「吕琦强项，肯视朕为人主邪！」琦曰：「臣等为谋不臧，愿陛下治其罪，多拜何为！」〔治，直之翻。〕帝怒稍解，止其拜，各赐x酒罢之，〔罢，使出就所舍。〕自是群臣不敢复言和亲之策。〔复，扶又翻。〕丁巳，以琦为御史中丞，盖疏之也。〔吕琦为唐主所亲事始二百七十七卷明宗长兴元年。御史中丞居外朝，不得入直禁中，故曰疏。


     吴徐知诰以其子副都统景通为太尉、副元帅，都统判官宋齐丘、行军司马徐d为元帅府左．右司马。


     闽主昶改元通文，立贤妃李氏为皇后，〔即李春燕也。〕尊皇太后曰太皇太后。


     静江节度使，同平章事马希杲有善政，监军裴仁煦谮之于楚王希范，〔煦，吁句翻。〕言其收众心，希范疑之。夏，四月，汉将孙德威侵蒙、桂二州，〔蒙州，本汉苍梧郡之荔浦县，随分荔浦置随化县，唐武德四年改为立山，于县置荔州，寻改为恭州；贞观八年改为蒙州，州东蒙山，山下有蒙水，人多姓蒙故也。宋熙宁五年废蒙州，以立山县属昭州。〕希范命其弟武安节度副使希广权知军府事，自将步骑五千如桂州。希杲惧，其母华夫人〔华，户化翻。〕逆希范于全义岭，〔全义岭在桂州全义县，即始安岭也。〕谢曰：「希杲为治无状，致寇戎入境，〔治，直吏翻。〕烦殿下亲涉险阻，皆妾之罪也。县削封邑，洒扫掖庭，以赎希杲罪。」〔洒，所买翻，又所卖翻。扫，素早翻，又素报翻。〕希范曰：「吾久不见希杲，闻其治行尤异，故来省之，无他也。」〔治，直吏翻。行，下孟翻。省，悉景翻。无他，言无他故也。〕汉兵自蒙州引去，徙希杲知朗州。〔为希范杀希杲张本。〕


     高从诲遣使奉笺于徐知诰，劝即帝位。〔高从诲以区区三州介居唐、吴、蜀之间，利其赏赐，所向称臣诸国谓之「高赖子」，其有以也夫。〕


     初，石敬瑭欲尝唐主之意，累表自陈羸疾，〔羸，伦为翻。〕乞解兵柄，移他镇；〔兵柄，谓北面马步军都总管之任。〕帝与报政议从其请，移镇郓州。房薄⒗钺隆⒙犁等皆力谏，以为不可，帝犹豫久之。


     五月，庚寅夜，李崧请急在外，〔请急，请告也。〕薛文遇独直，帝与之议河东事，文遇曰：「谚有之：『当道筑室，三年不成。』兹事断自圣志；〔谚，鱼变翻。断，丁乱翻。〕群臣各为身谋，安肯尽言！以臣观之，河东移亦反，不移亦反，在旦暮耳，不若先事图之。」〔先，悉荐翻。河东事情，凡在清泰朝野之人，谁不知者！其所以重于言，重于发，惧言之则发大难之端在己而无以善其后耳。清泰主郁郁于此久矣，薛文遇一言当心，逐决然而不顾。〕先是，术者言国家今应得贤佐，出奇谋，定天下，〔先，悉荐翻。〕帝意文遇当之，闻其言，大喜，曰：「卿言殊豁吾意，成败吾决行之」即为除目，付学士院使草制。〔御笔亲除付外行者谓之除目，其经宰相奏拟而行者亦谓之除目。〕辛卯，以敬瑭为天平节度使，以马军都指D使、河阳节度使宋审虔为河东节度使。〔宋审虔从唐主起于凤翔，故欲以之代敬瑭。〕制出，两班闻呼敬瑭名，相顾失色。〔两班，谓文武官班。〕


     甲午，以建雄节度使张敬达为西北蕃汉马步都部署，趣敬瑭之郓州。〔趣，读曰促。天平节度治郓州。郓，音运。〕敬瑭疑惧，谋于将佐曰：「吾之再来河东也，主上面许终身不除代；〔唐主此言当在即位之初，敬瑭入朝遣还镇时也。〕今忽有是命，得非如今年千春节与公主所言乎t我不兴乱，朝廷发之，安能束手死于道路乎！今且发表称疾以观其意，若其宽我，我当事之；若加兵于我，我则改图耳。」〔观敬瑭此言，则求援于契丹者本心先定之计也，桑维翰之言正会其意耳。〕幕僚段希尧极言拒之，敬瑭以其朴直，不责也。节度判官华阴赵莹劝敬瑭赴郓州；观察判官平遥薛融曰：「融书生，不习军旅。」都押牙刘知远曰：「明公久将兵，得士卒心；今据形胜之地，士马精强，若称兵传檄，〔称，举也。〕帝业可成，奈何以一纸制书自投虎口乎！」掌书记洛阳桑维翰曰：「主上初即位，明公入朝，主上岂不知蛟龙不可纵之深渊邪t〔古语有之：鱼不可脱于渊，神龙失势，与蚯蚓同。〕然卒以河东复授公，〔卒，子恤翻。复，扶又翻。〕此乃天意假公以利器。明宗遗爱在人，主上以庶孽代之，群情不附。公明宗之爱伲，今主上以反逆见待，此非首谢可免，〔首，式又翻。〕但力为自全之计。契丹〔【章：十二行本「丹」下有「主」字；乙十一行本同。】〕素与明宗约为兄弟，今部落近在云、应，〔契丹牙帐自明宗长兴三年屯捺刺泊。〕公诚能推心屈节事之，万一有急，朝呼夕至，何患无成。」敬瑭意逐决。


     先是，朝廷疑敬瑭，〔先，悉荐翻。〕以羽林将军宝鼎杨彦询为北京副留守，〔宝鼎县属河中府，汉之汾阴县也。唐玄宗开元二十一年祀汾阴，获宝鼎，由是更名。九域志：宋大中祥符四年改宝鼎为荣河县，在河中府北一百里。〕敬瑭将举事，亦以情告之。彦询曰：「不知河东兵粮几何，能敌朝廷乎t」左右请杀彦询，敬瑭曰：「惟副使一人我自保之，汝辈勿言也。」〔按薛史称杨彦询为人沈厚，当以此得全。〕


     戊戌，昭义节度使皇甫立奏敬瑭反。〔并、潞二镇接境，故知其事而先奏之。〕敬瑭表：「帝养子，不应承祀，请传位许王。」〔许王从益，明宗之子也。〕帝手裂其表抵地，以诏答之曰：「卿于鄂王固非疏远，卫州之事，天下皆知；〔谓敬瑭尽杀闵帝从骑，独置帝于卫州也。事见上卷清泰元年。鄂王即谓闵帝。潞王入立，以太后令降闵帝为鄂王。〕许王之言，何人肯信！」制削夺敬瑭官爵。乙巳，以张敬达兼太原四面排陈使，〔陈，读曰阵；下同。〕河阳节度使张彦琪为马步军都指挥使，以安国节度使安审琦为马军都指挥使，以保义节度使相里金为步军都指挥使，以右监门上将军武翰为壕寨使。〔相，息亮翻。监，古衔翻。〕丙午，以张敬达为太原四面兵马都部署，以义武节度使杨光远为副部署。〔为杨光远杀张敬达降晋张本。〕丁未，又以张敬达知太原行府事，以前彰武节度使高行周为太原四面招抚、排陈等使。光远既行，定州军乱，牙将千乘方太讨平之。〔汉置千乘国，后改乐安郡，隋废乐安郡置千乘县，唐属青州。九域志：千乘县在青州北八十里。乘，绳证翻。〕


     张敬达将兵三万营于晋安乡，〔晋安乡在晋阳城南。薛史，晋安寨在晋祠南。〕戊申，敬达奏西北先锋马军都指挥使安审信叛奔晋阳。审信，金全之弟子也，敬瑭与之有旧。〔安氏群从与石敬瑭本皆代北人。〕先是，雄义都指挥使马邑安元信〔先，悉荐翻。马邑县属朔州。〕将所部六百余人戍代州，代州刺史张朗善遇之。元信密说朗曰：「吾观石令公长者，〔说，式芮翻。石敬瑭加中书令，故称为令公。长，知两翻。〕举事必成；公何不潜遣人通意，可以自全。」朗不从，由是互相猜忌。元信谋杀朗，不克，帅其众奔审信，审信遂帅麾下数百骑与元信掠百井奔晋阳。〔帅，读曰率。〕敬瑭谓元信曰：「汝见何利害，舍强而归弱t」对曰：「元信非知星识气，顾以人事决之耳。夫帝王所以御天下，莫重于信。今主上失大信于令公，亲而贵者且不自保，〔石敬瑭身为帝伲，可谓亲矣；官为中书令，建节总兵，专制北面，可谓贵矣。〕况疏贱乎！甚亡可翘足而待，何强之有！」敬瑭悦，委以军事。振武西北巡检使安重荣戍代北，〔欧史，安重荣为振武巡边指挥使。〕帅步骑五百奔晋阳。〔帅，读曰率；下同。〕重荣，朔州人也。以宋审虔为宁国节度使、充侍卫马军都指挥使。〔石敬瑭既不受代，故使宋审虔领节掌宿卫。审虔，唐主镇凤翔时牙将。〕 


     天雄节度使刘延皓恃后族之势，骄纵，〔刘延皓，唐主后弟。〕夺人财产，减将士给赐，宴饮无度。捧圣都虞候张令昭因众心怨怒，谋以魏博应河东，癸丑未明，帅众攻牙城，克之；延皓脱身走，乱兵大掠。令昭奏：「延皓失于抚御，以致军乱；臣以抚安士卒，权领军府，〔「臣以」之「以」当作「已」。〕乞赐旌节！」延皓至洛阳，唐主怒，命远贬；皇后为之请，〔为，于伪翻。考异曰：废帝实录：「延皓，皇后之侄。」按薛史、唐余录、欧阳史皆云延皓，后之弟，应州人也。延朗，宋州虞城人也。独废帝实录云后侄，今不取。〕六月，庚申，止削延皓官爵，归私第。





     辛酉，吴太保、同平章事徐景迁以疾罢，以其弟景逐代为门下侍郎、参政事。


     癸亥，唐主以张令昭为右千牛卫将军、权知天雄军府事。令昭以调发未集，〔调，徒钓翻。且受新命。寻有诏徙齐州防御使，令昭托以士卒所留，实俟河东之成败。唐主遣使谕之，令昭杀使者。甲戌，以宣武节度使兼中书令范延光为天雄四面行营招讨使、知魏博行府事，〔「魏博」恐当作「魏州」。〕以张敬达充太原四面招讨使，以杨光远为副使。丙子，以西京留守李周为天雄军四面行营副招讨使。


     石敬瑭之子右卫上将军重殷、皇城副使重裔闻敬瑭举兵，匿于民间井中。弟沂州都指挥使敬德杀其妻女而逃，寻捕得，死狱中，从弟彰圣都指挥使敬威自杀。秋，七月戊子，获重殷、重裔，诛之，〔重，直龙翻。从，才用翻。考异曰：薛史：「七月己丑，诛右卫上将军石重英、皇城副使石重裔，皆敬瑭之子也。」废帝实录云「石讳泡男尚食使重V，供奉官重英。」与薛史不同。按重V敬瑭子，即位后为张从宾所杀，实录误也。广本「英」作「殷」，今从之。〕并族所匿之家。


     庚寅，楚王希范自桂州北还。〔四月至桂州，七月方还。还，从宣翻，又如字。


     云州步军指挥使桑迁奏应州节度使尹晖逐云州节沙彦，收其兵应河东。丁酉，彦表迁谋叛应河东，引兵围子城。彦犯围走出西山，据雷公口，明日，收兵入城击乱兵，迁败走，军城复安。是日，尹晖执迁送洛阳，斩之。


     丁未，范延光拔魏州，斩张令昭。诏悉诛其党七指挥。


     张敬达发怀州彰圣军戍虎北口，〔虎北口在汾水北。彰圣军本洛城屯卫兵也，先是分屯怀州，又自怀州发赴张敬达军前，敬达又发之戍虎北口。〕其指挥使张万迪将五百骑奔河东，丙辰，诏尽诛其家。


     石敬瑭遣间使求救于契丹，〔间，古苋翻。使，疏吏翻。时张敬达在代州，云、应两镇亦不从敬瑭，故遣使从间道趋契丹帐。〕令桑维翰草表称臣于契丹主，且请以父礼事之，约事捷之日，割卢龙一道及e门关以北诸州与之。刘知远谏曰：「称臣可矣，以父事之太过。厚以金帛赂之，自足致其兵，不必许以土田，恐异日大为中国之患，悔之无及。」敬瑭不从。〔他日卒如刘知远之言。为契丹入中国张本。〕表至契丹，契丹主大喜，〔喜中国有衅之可乘也。〕白其母曰：「儿比梦石郎遣使来，〔其母即述律太后。比，毗至翻，近也。〕今果然，此天意也。」〔自是之后，辽灭晋，金破宋，（原缺十六字。）今之疆理，西越益、宁，南尽交、广，至于海外，皆石敬瑭捐割关隘以启之也，其果天意乎！〕乃为复书，许俟仲秋倾国赴援。〔俟秋高马肥而后进。〕


     八月，己未，以范延光为天雄节度使，李周为宣武节度使、同平章事。


     癸亥，应州言契丹三千骑攻城。


     张敬达筑长围以攻晋阳。石敬瑭以刘知远为马步都指挥使，安重荣、张万迪降兵皆隶焉。知远用法无私，抚之如一，由是人无贰心。敬瑭亲乘城，坐卧矢石下，知远曰：「观敬达辈高垒深堑，欲为持久之计，无他奇策，不足虑也。愿明公四出间使，〔间，古苋翻。使，疏吏翻。〕经略外事。守城至易，知远独能办之。」〔易，以豉翻。用兵之计，攻城最下。以敬瑭、知远之守，又有契丹之援，而敬达却以持久制之，直其败也。〕敬瑭执知远手，抚其背而赏之。


     戊寅，以成德节度使董温琪为东北面副招讨使，以佐卢龙节度使赵德钧。


     唐主使端明殿学士吕琦至河东行营犒军，〔犒，苦到翻。〕杨光远谓琦曰：「愿附奏陛下，幸宽宵旰。〔旰，古案翻。〕贼若无援，旦夕当平；若引契丹，当纵之令入，可一战破也。」〔杨光远之计，狃王晏球定州之胜，欲纵之令入而与之战，殊不知战无常胜，而关隘不可不扼也。寻而契丹径入，唐兵一战而败，遂为所困矣。〕帝甚悦。帝闻契丹许石敬瑭以仲秋赴援，屡督张敬达急攻晋阳，不能下。每有营构，多值风雨，长围复为水潦所坏，竟不能合。〔复，扶又翻。坏，音怪。史言天方相晋，张敬达无所施其力。〕晋阳城中日窘，粮储浸乏。〔若契丹之援不至，晋不能支矣。〕


     九月，契丹主将五万骑，号三十万，自扬武谷而南，〔扬武谷在代州崞县。薛史：阳武谷在朔州南。考异曰：代州今有杨武寨，其北有长城岭、圣佛谷。今从汉高祖实录作「扬武」。〕旌旗不绍五十余里。代州刺史张朗、忻州刺史丁审琦婴城自守，〔九域志：代州南至忻州一百六十里；忻州南至太原一百四十里。〕虏骑过城下，亦不诱胁。〔诱，音酉。〕审琦，持萑艘病


     辛丑，契丹主至晋阳，陈于汾北之虎北口。〔陈，读曰阵；下同。考异曰：按幽州北山口名虎北口，亦名古北口。此在太原，而云陈于虎北口，又云归虎北口，盖太原城侧别有地名虎北口也。〕先遣人谓敬瑭曰：「吾欲今日既破贼可乎t」敬瑭遣人驰告曰：「南军甚厚，不可轻，〔唐兵自南来攻晋阳，故谓之南军。〕请俟明日议战未晚也。」使者未至，契丹已与唐骑将高行周、符彦卿合战，敬瑭乃遣刘知远出兵助D。张敬达、杨光远、安审琦以步兵陈于城西北山下，契丹遣轻骑三千，不被甲，直犯其陈。唐兵见其羸，争逐之，至汾曲，〔被，皮义翻。羸，伦为翻。汾曲，汾水之曲也。〕契丹涉水而去。唐兵循岸而进，契丹伏兵自东北起，冲唐兵断而为二，步兵在北者多为契丹所杀，骑兵在南者引归晋安寨。契丹纵兵乘之，唐兵大败，步兵死者近万人，〔近，其靳翻。〕骑兵独全。敬达等收余众保晋安，契丹亦引兵归虎北口。敬瑭得唐降兵千余人，刘知远劝敬瑭尽杀之。〔唐兵虽败，其众尚强，刘知远惧降兵复叛归，故劝杀之。〕


     是夕，敬瑭出北门，〔出晋阳城北门也。〕见契丹主。契丹主执敬瑭手，恨相见之晚。〔以前此未识面，故然，亦必石敬瑭之气貌有以耸其瞻视也。〕敬瑭问曰：「皇帝远来，士马疲倦，遽与唐战而大胜，何也t」契丹主曰：「始吾自北来，谓唐必断e门诸路，〔断，音短。e门有东陉、西陉之险，崞县有阳武、石门之隘。〕伏兵险要，则吾不可得进矣。〔使张敬达等果知出此，岂有晋安之困哉。〕使人侦视，皆无之，〔侦，丑郑翻。〕吾是以长驱深入，知大事必济也。兵既相接，我气方锐，彼气方沮，若不乘此急击之，〔言当乘初至之锐而用其锋也。〕旷日持久，则胜负未可知矣。此吾所以亟战而胜，不可以劳逸常理论也。」敬瑭甚叹伏。


     壬寅，敬瑭引兵会契丹围晋安寨，置营于晋安之南，长百余里，厚五十里，多设铃索吠犬，人跬步不能过。〔长，直亮翻。厚，户茂翻。索，昔各翻。吠，房废翻。跬，犬G翻，半步也。又司马法曰：一举足曰跬。跬，三尺也。〕敬达等士卒犹五万人，马万匹，四顾无所之。〔兵法：置之死地而后生。若张敬达等能于围落未合之时，勉谕将士，竭力致死决战，胜负未可知也。〕甲辰，敬达遣使告败于唐，自是声问不复通。〔复，扶又翻。〕唐主大惧，遣彰圣都指挥使符彦饶将洛阳步骑兵屯河阳，诏天雄节度使兼中书令范延光将魏州兵二万由青山趣榆次，〔青山，既邢州青山口也。趣，七喻翻。〕卢龙节度使、东北面招讨使兼中书令北平王赵德钧将幽州兵〔【章：十二行本「兵」下有「由飞狐」三字；乙十一行本同；孔本同；退斋校同。】〕出契丹军后，〔欲使赵德钧自飞狐道出代州，以断契丹之后。〕耀州防御使潘环闸合西路戍兵，〔「闸」，与「纠」同。说文：绳三合为闸。故凡合集兵众者谓之闸合、闸集。西路戍兵，谓蒲、潼以西诸道戍兵也。〕由晋、绛两乳岭出慈、隰，共救晋安寨。契丹主移帐于柳林，〔柳林当在晋安寨南。〕游骑过石会关，不见唐兵。


     丁未，唐主下诏亲征。雍王重美曰：〔雍，于用翻。〕「陛下目疾未平，未可远涉风沙；臣虽童稚，愿代陛下北行。」帝意本不欲行，闻之，颇悦。张延朗、刘延皓及宣徽南院使刘延朗皆劝帝行，帝不得已，戊申，发洛阳，谓卢文纪曰：「朕雅闻卿有相业，故排众议首用卿，〔相，息亮翻。卢文纪，唐主清泰元年四月既位，七月相卢文纪。〕今祸难如此，〔难，乃旦翻。〕卿嘉谋皆安在乎t」文纪但拜谢，不能对。己酉，遣刘延朗监侍卫步军都指挥使符彦饶军赴潞州，为大军后援。〔大军，谓晋安寨之军。监，古衔翻。〕诸军自凤翔推戴以来，〔推戴，事见上卷清泰元年。〕骄悍不为用，彦饶恐其为乱，不敢束之以法。〔悍，下罕翻，又侯旰翻。兵骄而不为用，与无兵同。潞王以骄兵推戴而得天下，亦以骄兵不为用而失天下，固其宜也。〕


     帝至河阳，心惮北行，召宰相、枢密使议进取方略，卢文纪希帝旨，言「国家根本，太半在河南。胡兵倏来忽往，不能久留；晋安大寨甚固，况已发三道兵救之。〔谓范延光、赵德钧、潘环三帅之兵。〕河阳天下津要，〔北兵犯洛，须自河阳渡河，故云然。〕车驾宜留此镇抚南北，且遣近臣往督战，苟不能解围，进亦未晚。」张延朗欲因事令赵延寿得解枢务，〔赵延寿时为枢密使，欲求解而未能。〕因曰：「文纪言是也。」帝访于余人，无敢异言者。泽州刺史刘遂凝，之子也，潜自通于石敬瑭，〔应顺初，刘遂雍以长安拒王思同而迎潞王者，亦刘之子也；是其兄弟随时反复以求禄利，白昼攫金，见金而不见人者也。〕表称车驾不可u太行。〔行，户刚翻。泽州当太行之道。〕帝议近臣可使北行者，张延朗与翰林学士须昌和凝等〔须昌，即九域志郓州所治之须城县。盖后唐避李国昌讳，改须昌为须城，而欧史与通鉴则仍旧县名而不改也。〕皆曰：「赵延寿父德钧以卢龙兵来赴难，〔难，乃旦翻。〕宜遣延寿会之。」庚戌，遣枢密使、忠武节度使、随驾诸军都部署、兼侍中赵延寿将兵二万如潞州。辛亥，帝如怀州。以右神武统军唐思立为北面行营马军都指挥使，帅扈从骑兵赴团柏谷。〔帅，读曰率。从，才用翻。九域志：太原府祁县有团柏镇。〕思立，晋阳胡人也。


     帝以晋安为忧，问策于群臣，吏部侍郎永清龙敏请立李赞华为契丹主，〔唐如意元年分安次县置武隆县，景云元年改曰会昌，天宝元年改曰永清，属幽州。匈奴须知：永清县在幽州东南一百七十里。舜以龙为纳言，子孙以名为氏，又或以为豢龙氏之后。项羽将有龙且，汉有龙伯高。李赞华，契丹主之兄也，明宗长兴元年来降，赐姓名，时在洛阳。〕今天雄、卢龙二镇分兵送之，〔欲令范延光、赵德钧分兵送之。〕自幽州趣西楼，朝廷露檄言之，契丹主必有内顾之忧，〔露檄者，欲使契丹知之。观他日契丹述律太后责赵德钧之言，则龙敏之策为可行，唐主惜不用耳。〕然后选募军中精锐以击之，此亦解围之一策也。帝深以为然，而执政恐其无成，议竟不决。


     帝忧沮形于神色，但日夕酣饮悲歌。群臣或劝其北行，则曰：「卿勿言，石郎使我心胆堕地！」〔李嗣源举兵向洛，则庄宗为之神色沮丧；石敬瑭阻兵拒命，则潞王自谓使之心胆堕地；何平时之临敌甚勇，一旦乃惴怯如此也t盖庄宗之与明宗，潞王之与晋祖，皆同出入兵间，内揆其智力无以大相过，而乘时用势偶有不相及者，则其气先馁故也。〕


     冬，十月，壬戌，诏大括天下将吏及民间马；〔将，即亮翻。〕又发民为兵，每七户出征夫一人，〔考异曰：薛史云十户。今从废帝实录。〕自备铠仗，谓之「义军」，期以十一月俱集，命陈州刺史郎万金教以战陈，〔郎万金，当时勇将也。〕用张延朗之谋也。凡得马二千余匹，征夫五千人，实无益于用，而民间大扰。


     初，赵德钧阴蓄异志，欲因乱取中原，〔赵德钧之志图非望，亦见潞王得之之易也。〕自请救晋安寨；唐主命自飞狐踵契丹后，钞其部落，〔钞，楚交翻。〕德钧请将银鞍契丹直三千骑，〔赵德钧在幽州，以契丹来降之骁勇者置银鞍契丹直。〕由土门路西入，帝许之。赵州刺史、北面行营都指挥使刘在明先将兵戍易州，德钧过易州，命在明以其众自随。在明，幽州人也。德钧至镇州，以董温琪领招讨副使，邀与偕行，〔董温琪时镇镇州。〕又表称兵少，须合泽潞兵；乃自吴儿谷趣潞州，〔吴儿谷在潞州黎城东北，涉县西南。〕癸酉，至乱柳。时范延光受诏将部兵二万屯辽州，德钧又请与魏博军合；延光知德钧合诸军，志趣难测，表称魏博兵已入贼境，无容南行数百里与德钧合，乃止。


     汉主以宗正卿兼工部侍郎刘W为中书侍郎、同平章事。W，崇望之子也。〔刘崇望相昭宗。〕


     十一月，〔【章：十二行本「月」下有「戊子」二字；乙十一行本同；孔本同；张校同。】〕以赵德钧为诸道行营都统，依前东北面行营招讨使。以赵延寿为河东道南面行营招讨使，以翰林学士张砺为判官。庚寅，以范延光为河东道东南面行营招讨使，以宣武节度使、同平章事李周副之。辛卯，以刘延朗为河东道南面行营招讨副使。赵延寿遇赵德钧于西汤，〔欧史「西汤」作「西唐」，薛史作「西唐店」。〕悉以兵属德钧。唐主遣吕琦赐德钧敕告，且犒军。〔赐以诸道行营都统敕告也。犒，苦到翻。德钧志在并范延光军，逗留不进，诏书屡趣之，〔趣，读曰促。〕德钧乃引兵北屯团柏谷口。


     癸巳，吴主诏齐王知诰置百官，以金陆府为西都。


     前坊州刺史刘景岩，延州人也，多财而喜侠，〔喜，许记翻。〕交结豪杰，家有丁夫兵仗，人服其强，势倾州县。彰武节度使杨汉章无政，失夷、夏心，会括马及义军，汉章帅步骑数千人将赴军期，〔夏，户雅翻。帅，读曰率。〕阅之于野。景岩潜使人挠之曰：「契丹强盛，汝曹有去无归。」众惧，杀汉章，奉景岩为留后。唐主不获已，丁酉，以景岩为彰武留后。〔挠，呼高翻，挠乱之也。史言征发过甚，强人以其所不堪，适足为州里奸豪之资。


     契丹主谓石敬瑭曰：「吾三千里赴难，〔难，乃旦翻。〕必有成功。观汝器貌识量，真中原之主也。〔契丹主初来赴难，石敬瑭出见之于晋阳北门，此时固得之眉睫间矣。及围晋安，军中旦暮见，审之既熟，然后发此言。然味其言，不徒取其气貌，又取其识量，则其所谓观者必有异乎常人之观矣。〕吾欲立汝为天子。」敬瑭乱让者数四，将吏复劝进，乃许之。〔复，扶又翻。〕契丹主作册书，命敬瑭为大晋皇帝，自解衣冠授之，〔石敬瑭盖以北服即位。〕筑坛于柳林，是日，即皇帝位。〔考异曰：废帝实录：「闰月丁卯，胡立石讳为天子于柳林，」误也，今从晋高祖实录、薛史契丹册文。〕割幽、蓟、瀛、莫、涿、檀、顺、新、妫、儒、武、云、应、寰、朔、蔚十六州以与契丹，〔儒州领晋山一县，武州领文德一县。武州，唐志有之。儒州，盖晋王镇河东所表置。后唐明宗天成元年，以兴唐军置寰州，领寰清一县，隶应州彰国节度。人皆以石晋割十六州为北方自撤藩篱之始，余谓e门以北诸州，弃之犹有关隘可守。汉建安丧乱，弃陉北之地，不害为魏、晋之强是也。若割燕、蓟、顺等州，则为失地险。然卢龙之险在营、平二州界，自刘守光僭窃，周德威攻取，契丹乘间遂据营、平。自同光以来，契丹南牧直抵涿、易，其失险也久矣。蓟，音计。妫，居为翻。蔚，l勿翻。〕仍许岁输帛三十万匹。己亥，制改长兴七年为天福元年，〔此清泰元年也，而以为唐明宗长兴七年，以潞王为篡也。〕大赦；敕命法制，皆遵明宗之旧。以节度判官赵莹为翰林学士承旨、户部侍郎、知河东军府事，掌书记桑维翰为翰林学士、礼部侍郎、权知枢密使事，观察判官薛融为侍御史知杂事，节度推官白水窦贞固为翰林学士，〔白水县属同州。未白曰：白水县，汉栗邑，又为汉衙县，春秋彭衙地。后魏和平三年分澄城置白水县，南临白水，因名。九域志：在州西北一百二七里。〕军城都巡检使刘知远为侍卫马军都指挥使，〔军城，谓河东军城。晋阳受围之时，刘知远为都巡检使。〕客将景延广为步军都指挥使。延广，陕州人也。〔陕，失冉翻。〕立晋国长公主为皇后。


     契丹主虽军柳林，其辎重老弱皆在虎北口，每日暝辄结束，以备仓猝遁逃，〔重，直用翻。暝，莫定翻。观契丹在虎北口，其所以自为备者、与夫诈赵德钧之事，其畏中国之心为何如哉。〕而赵德钧欲倚契丹取中国，至团柏u月，按兵不战，去晋安u百里，声问不能相通。德钧累表为延寿求成德节度使，〔为，于伪翻。〕曰：「臣今远征，幽州势孤，欲使延寿在镇州，左右便于应接。」〔言延寿在常山，则左可以应接蓟门，右可以应接团柏。〕唐主曰：「延寿方击贼，何暇往镇州！俟贼平，当如所请。」德钧求之不已，唐主怒曰：「赵氏父子坚欲得镇州，何意也t苟能却胡寇，虽欲代吾位，吾亦甘心，若玩寇邀君，但恐犬兔俱毙耳。」〔战国策曰：韩子卢者天下之骏犬也，东郭者天下之狡兔也。卢逐，环山者三，腾山者五，兔死于前，犬废于后，田父见而并获之。〕德钧闻之，不悦。


     闰月，赵延寿献契丹主所赐诏及甲马弓剑，诈云德钧遣使致书于契丹主，为唐结好，说令引兵归国；〔使，疏吏翻。为，于伪翻。好，呼到翻。说，式芮翻。〕其实别为密书，厚以金帛赂契丹主，云：「若立己为帝，请即以见兵南平洛阳，〔见兵，谓其父子见统之兵也。见，贤遍翻。〕与契丹为兄弟之国；仍许石氏常镇河东。」契丹主自以深入敌境，晋安未下，德钧兵尚强，范延光在其东，又恐山北诸州邀其归路，〔山北诸州，谓云、应、寰、朔等州。〕欲许德钧之请。


     帝闻之，大惧，亟使桑维翰见契丹主，说之曰：「大国举义兵以救孤危，一战而唐兵瓦解，退守一栅，食尽力穷。赵北平父子不忠不信，〔赵德钧封北平王，故称之。言其不忠于唐、不信于契丹也。〕畏大国之强，且素蓄异志，按兵观变，非以死徇国之人，何足可畏，而信其诞妄之辞，贪豪末之利，〔秋豪之末，言至细也。〕弃垂成之功乎！且使晋得天下，将竭中国之财以奉大国，岂此小利之比乎！」契丹主曰：「尔见捕鼠者乎，不备之，犹或啮伤其手，况大敌乎！」〔啮，鱼结翻。〕对曰：「今大国已扼其喉，安能啮人乎！」契丹主曰：「吾非有渝前约也，〔渝，变也。前约，谓使晋帝中国。〕但兵家权谋不得不尔。」对曰：「皇帝以信义救人之急，四海之人俱属耳目，〔属，之欲翻。〕奈何二三其命，〔左传：晋侯使韩穿来言汶阳之田归之于齐；季文子曰：「一年之间，或予或夺，二三孰甚焉！」〕使大义不终！臣窃为皇帝不取也。」〔为，于伪翻。〕跪于帐前，自旦至暮，涕泣争之。契丹主乃从之，指帐前石谓德钧使者曰：「我已许石郎，此石烂，可改矣。」


     龙敏谓前郑州防御使李懿曰：「君，国之近亲，今社稷之危，翘足可待，君独无忧乎t」懿为言赵德钧必能破敌之状。〔为，于伪翻。〕敏曰：「我燕人也，〔龙敏，幽州永清县人。〕知德钧之为人，怯而无谋，但于守城差长耳。况今内蓄奸谋，岂可恃乎！仆有狂策，但恐朝廷不肯为耳。今从驾兵尚万余人，马近五千匹，〔近，其靳翻。〕若选精骑一千，使仆与郎万金将之，自介休山路，夜冒虏骑入晋安寨，〔郎万金当时勇将也。自介休山路达平遥，则可得而至晋安寨。将，即亮翻。冒，莫北翻。〕但使其半得入，则事济矣。张敬达等陷于重围，〔重，直龙翻。〕不知朝廷声问，若知大军近布团柏，虽有铁障可冲陷，况虏骑乎！」懿以白唐主，唐主曰：「龙敏之志极壮，用之晚矣。」〔龙敏之策非不可行也，其如兵骄而不可用何t唐主老于行间，盖亦有见于此。〕


     丹州义军作乱，逐刺史唐承询，承询奔~州。〔九域志：丹州西至~州一百七十五里。~，芳芜翻。〕


     晋安寨被围数月，〔是年九月晋安寨被围。被，皮义翻。〕高行周、符彦卿数引骑兵出战，〔数，所角翻。〕众寡不敌，皆无功。刍粮俱竭，削窃淘粪以饲马，马相啖，尾鬣皆秃，〔窃，方肺翻，斫木札也。木札已薄，更削之使薄，使马可啖。淘粪者，淘马粪中草筋，复以饲马。饲，祥吏翻。啖，徒滥翻。秃，他谷翻。〕死则将士分食之，援兵竟不至。张敬达性刚，时谓之「张生铁」，〔欧史曰：张敬达小字生铁。〕杨光远、安审琦劝敬达降于契丹，敬达曰：「吾受明宗及今上厚恩，〔欧史：张敬达，明宗时为河东马步军都指挥使，领钦州刺史，屡迁彰国、大同节度使，徙镇武信、晋昌，故敬达自谓受厚恩也。然明宗置武信军于遂州，寻为孟知祥所陷，张敬达未尝往镇。晋得中国，始改长安为晋昌军，欧亦考之未详也。通鉴前书敬达自建雄节度代敬瑭；建雄军晋州也，欧史误以为晋昌耳。又不知武信缘何而误。降，户江翻。〕为元帅而败军，其啡已大，况降敌乎！今援兵旦暮至，且当俟之。必若力尽势穷，则诸军斩我首，〔军，当作君。〕携之出降，自求多福，未为晚也。」〔史言张敬达之志节。〕光远目审琦欲杀敬达，审琦未忍。高行周知光远欲图敬达，常引壮骑尾而卫之，敬达不知其故，谓人曰：「行周每踵余后，何意也t」行周乃不敢随之。诸将每旦集于招讨使营，甲子，高行周、符彦卿未至，光远乘其无备，斩敬达首，帅诸将上表降于契丹。〔帅，读日率。〕契丹主素闻诸将名，皆慰劳，〔劳，力到翻；下诏劳同。〕赐以裘帽，因戏之曰：「汝辈亦大恶汉，〔北人谓南人为「汉」。大恶，犹今人谓桀烈者为得人憎也。王昭远所谓「恶小儿」亦此意。〕不用盐酪啖战马万匹！」光远等大惭。契丹主嘉张敬达之忠，命收葬而祭之，谓其下及晋诸将曰：「汝曹为人臣，当效敬达也。」时晋安寨马犹近五千，〔近，其靳翻。〕铠仗五万，契丹悉取以归其国，悉以唐之将卒授帝，语之曰：「勉事而主。」〔语，牛倨翻。而，汝也。〕马军都指挥使康思立愤惋而死。〔惋，乌贯翻。〕


     帝以晋安已降，遣使谕诸州，代州刺史张朗斩其使；吕琦奉唐主诏劳北军，〔北军，谓e门以北诸州固守之军。〕至忻州，遇晋使，亦斩之，谓刺史丁审琦曰：「虏过城下而不顾，其心可见，还日必无全理，不若早帅兵民自五台奔镇州。」〔自五台县东南至镇州三百六十里，即取飞狐路也。帅，读曰率；下同。〕将行，审琦悔之，闭牙城不从。州兵欲攻之，琦曰：「家国如此，何为复相屠灭！」〔复，扶又翻。〕乃帅州兵趣镇州，〔州兵，忻州兵也。趣，七喻翻。〕审琦遂降契丹。


     契丹主谓帝曰：「桑维翰尽忠于汝，宜以为相。」丙寅，以赵莹为门下侍郎，桑维翰为中书侍郎，并同平章事；维翰仍权知枢密使事。以杨光远为侍卫马步军都指挥使，〔以杨光远杀张敬达以晋安寨降，故擢用之。〕以刘知远为保义节度使、侍卫马步军都虞候。


     帝与契丹主将引兵而南，欲留一子守河东，咨于契丹主，〔谋事为咨。今北人以咨为重，自行台、行省移文书于内台、内省，率谓之咨。〕契丹主令帝尽出诸子，自择之。帝兄子重贵，父敬儒早卒，帝养以为子，貌类帝而短小，契丹主指之曰：「此大目者可也。」乃以重贵为北京留守、〔契丹主知重贵之可，异日景延广果立之。然所谓可者，言于帝诸子中为可耳，契丹主固窥之矣。〕太原尹、河东节度使。〔以留守为尹为帅，循唐之旧制也。〕契丹以其将高谟翰为前锋，与降卒偕进。〔降卒，唐晋安寨之兵也。〕丁卯，至团柏，与唐兵战，赵德钧、赵延寿先遁，符彦饶、张彦琦、刘延朗、刘在明继之，士卒大溃，相腾践死者万计。


     己巳，延朗、在明至怀州，唐主始知帝即位、杨光远降。众议以「天雄军府尚完，契丹必惮山东，未敢南下，〔天雄军在太行山之东。〕车驾宜幸魏州。」唐主以李崧素与范延光善，〔时范延光镇魏州。〕召崧谋之。薛文遇不知而继至，〔李崧、薛文遇同在直，文遇不知独召崧，以为并召也，故继崧而至。〕唐主怒，变色；崧蹑文遇足，〔蹑，尼辄翻。〕文遇乃去。唐主曰：「我见此物肉颤，〔颤，之贱翻。肉寒动为颤。〕适几欲抽佩刀刺之。」〔几，居希翻。刺，七亦翻。〕崧曰：「文遇小人，浅谋误国，刺之益丑。」〔唐主得薛文遇于起事之初，及即位，使之豫谋议，沮李崧等和契丹之计，及赞唐主移镇天平，皆文遇为之也，今事败而归咎焉。〕崧因劝唐主南还，〔还，从宣翻，又如字。〕唐主从之。


     洛阳闻北军败，〔北军，谓赵德钧、符彦饶等屯团柏之兵。〕众心大震，居人四出，逃窜山谷。门者请禁之，〔门者，洛城守关者也。〕河南尹雍王重美曰：「国家多难，〔难，乃旦翻。〕未能为百姓主，又禁其求生，徒增恶名耳；不若听其自便，事宁自还。」乃出令任从所适，众心差安。〔还，从宣翻。重美之识度，盖亦异乎庸常，卒之父子俱死。自古以来，负才识而不得展，以死于多难者多矣。〕


     壬申，唐主还至河阳，命诸将分守南、北城。〔河阳有南、北、中三城，守南北城所以卫河桥。〕张延朗请幸滑州，庶与魏博声势相接，唐主不能决。


     赵德钧、赵延寿南奔潞州，唐败兵稍稍从之，其将时赛帅卢龙轻东还渔阳。〔赛，先代翻。帅，读曰率。渔阳即谓幽州，唐人多言之。安禄山反于幽州，南向京辅，白居易歌之，以为「渔阳鼙动地□是也。〕帝先遣昭义节度使高行周还具食，〔使还潞州，先供顿以待军。〕至城下，见德钧父子在城上，行周曰：「仆与大王乡曲，〔赵德钧封北平王，故高行周称之为大王。德钧幽州人，行周妫州人，皆燕人也，故云乡曲。〕敢不忠告！城中无斗粟可守，不若速迎车驾。」甲戌，帝与契丹主至潞州，德钧父子迎谒于高河，契丹主慰谕之，父子拜帝于马首，进曰：「别后安否t」帝不顾，亦不与之言。〔以其欲争为帝，恨之也。〕契丹主问德钧曰：「汝在幽州所置银鞍契丹直何在t」德钧指示之，契丹主命尽杀之于西郊，〔潞州西郊也。〕凡三千人。遂琐德钧、延寿，送归其国。〔琐，与锁同。〕


     德钧见述律太后，悉以所赍宝货并籍其田宅献之，太后问曰：「汝近者何为往太原t」德钧曰：「奉唐主之命。」太后指天曰：「汝从吾儿求为天子，何妄语邪！」〔言德钧举兵往太原，欲从契丹主求为帝耳，何乃妄言奉唐主之命邪。〕又自指其心曰：「此不可欺也。」又曰：「吾儿将行，吾戒之云：赵大王若引兵北向渝关，亟须引归，太原不可救也。汝欲为天子，何不先击退吾儿，徐图亦未晚。〔徐图，谓徐图为天子也。〕汝为人臣，既负其主，不能击敌，又欲乘乱邀利，所为如此，何面目复求生乎t」德钧a首不能对。〔复，扶又翻。a，音免。以正义责之，故不能对。〕又问：「器玩在此，〔谓德钧所赍以献者也。〕田宅何在t」德钧曰：「在幽州。」太后曰：「幽州今属谁t」〔【章：十二行本「谁」下有「德钧」二字；乙十一行本同；张校同。】〕曰：「属太后。」太后曰：「然则又何献焉t」〔此即魏王继岌留王宗弼所献，谓「此皆我家物」之意。〕德钧益。自是郁郁不多食，u年而卒。张砺与延寿俱入契丹，契丹主复以为翰林学士。〔张砺，唐明宗时为翰林学士。唐主遣砺督赵延寿进军于团柏，由是与延寿俱入契丹，卒以病中国。〕


     帝将发上党，契丹主举酒属帝曰：〔属，之欲翻。〕「余远来徇义，今大事已成，我若南向，河南之人必大惊骇；汝宜自引汉兵南下，人必不甚惧。我令太相温将五千骑卫送汝至河梁，〔按吐蕃、契丹皆有太相。河梁即河阳桥。考异曰：废帝实录作「高谟翰」，范质陷蕃记作「高模翰」，欧阳史作「高牟翰」。盖蕃名太相温，汉名高谟翰。今从晋高祖实录。〕欲与之渡河者多少随意。余且留此，俟汝音闻，〔闻，音问。〕有急则下山救汝；〔下山，下太行也。〕若洛阳既定，吾即北返矣。」与帝执手相泣，久之不能别，解白貂裘以衣帝，〔貂出于北方。黑貂之裘南方犹可致，白貂之裘南方鲜有之。陆佃埤雅曰：貂亦鼠类，缛毛者也。其皮暖于狐貉。衣，于既翻。赠良马二十匹，战马千二百匹，曰：「世世子孙勿相忘。」又曰：「刘知远、赵莹、桑维翰皆创业功臣，无大故，勿弃也。」


     初，张敬达既出帅，唐主遣左金吾大将军历山高汉筠守晋州。〔河中府河东县有历山。薛史：高汉筠，齐州历山人。当从之。张敬达以晋州帅出专征太原，故使高汉筠守晋州。〕敬达死，建雄节度副使田承肇帅众攻汉筠于府署，〔帅，读曰率。〕汉筠开门延承肇入，从容谓曰：「仆与公俱受朝寄，〔从，千容翻。朝，直遥翻；下同。〕何相迫如此t」承肇曰：「欲奉公为节度使。」汉筠曰：「仆老矣，义不为乱首，死生惟公所处。」〔处，昌吕翻。〕承肇目左右欲杀之，军士投刃于地曰：「高金吾累朝宿德，柰何害之！」承肇乃谢曰：「与公戏耳。」听汉筠归洛阳。帝遇诸涂，〔高汉筠盖自晋州出含口至河阳，而帝自太行南下，故遇诸涂。〕曰：「朕忧卿为乱兵所伤，今见卿甚喜。」


     符彦饶、张彦琪至河阳，密言于唐主曰：「今胡兵大下，河水复浅，〔复，扶又翻。〕人心已离，此不可守。」己〔【章：十二行本「己」作「丁」；乙十一行本同；孔本同；张校同。】〕丑，唐主命河阳节度使苌从简与赵州刺史刘在明守河阳南城，遂断浮梁，〔断，音短。〕归洛阳。遣宦者奏继F、皇城使李彦绅杀昭信节度使李赞华于其第。〔李赞华，契丹主之兄，故杀之。〕


     己卯，帝至河阳，苌从简迎降，舟楫已具。〔唐主虽断河梁，而苌从简具舟楫以济晋兵。降，户江翻。〕彰圣军执刘在明以降，〔彰圣军盖留戍河阳者。〕帝释之，使复其所。


     唐主命马军都指挥使宋审虔、步军都指挥使符彦饶、河阳节度使张彦琪、宣徽南院使刘延朗将千余骑至白马阪行战地，〔白司马阪也，在洛阳北。史逸「司」字。行，下孟翻。〕有五十余骑〔【章：十二行本「骑」下有「度河」二字；乙十一行本同；孔本同；张校同；退斋校同。】〕奔于北军。〔此北军谓晋兵从太原至河阳者也。〕诸将谓审虔曰：「何地不可战，谁肯立于此t」〔言人心已离也。〕乃还。〔还，从宣翻，又如字。〕庚辰，唐主又与四将议复向河阳，〔四将即谓宋审虔等四人。复，扶又翻。〕而将校皆已飞状迎帝。帝虑唐主西奔，止契丹千骑扼渑池。〔渑，弥兖翻。〕


     辛巳，唐主与曹太后、刘皇后、雍王重美及宋审虔等携传国宝登玄武楼自焚。〔年五十一。宋审虔与唐主起事于凤翔，亲将也，故与之俱死。雍，于用翻。〕皇后积薪欲烧宫室，〔此皇后谓唐主刘皇后。〕重美谏曰：「新天子至，必不露居，他日重劳民力；〔重劳，直用翻。〕死而遗怨，将安用之！」乃止。王淑妃谓太后曰：「事急矣，宜且避匿，以俟姑夫。」〔太后，曹太后也。姑夫，谓帝也。皇后，曹太后之女，故王淑妃使之避匿以俟帝来。〕太后曰：「吾子孙妇女一朝至此，〔子，谓唐主；孙，谓重美；妇，谓刘后；女，谓唐主之女。〕何忍独生！妹自勉之。」淑妃乃与许王从益匿于球场，获免。


     是日晚，帝入洛阳，止于旧第。唐兵皆解甲待罪，帝慰而释之。帝命刘知远部署京城，知远分汉军使还营，馆契丹于天官寺，〔馆，古玩翻。〕城中肃然，无敢犯令。士民避乱窜匿者，数日皆还复业。〔史言刘知远之才略。〕


     初，帝在河东，为唐朝所忌，中书侍郎、同平章事、判三司张延朗不欲河东多蓄积，凡财赋应留使之外尽收取之，〔唐制：诸州财赋为三，一上供，输之京师以供上用也；二送使，输送于节度、观察使府；三留州，留为州家用度。其后天下悉裂为藩镇，支郡则仍谓之留州，会府则谓之留使。朝，直遥翻。使，疏吏翻。〕帝以是恨之。壬午，百官入见，〔见，贤遍翻。〕独收延朗付御史台，余皆谢恩。〔汉冯衍有言：在人恶其骂我，在我欲其骂人。晋祖初入洛而先收张延朗，不惟示天下以褊，亦非所以劝居官奉职者也。既诛又悔之，则无及矣。〕


     甲申，车驾入宫，大赦：「应中外官吏一切不问，惟贼臣张延朗、刘延皓、刘延朗奸邪贪猥，罪难容贷；中书侍郎．平章事马胤孙、枢密使房薄⑿徽使李专美、河中节度使韩昭胤等，虽居重位，不务诡随，并释罪除名；中外臣僚先归顺者，委中书门下别加任使。」刘延皓匿于龙门，〔九域志：河南府河南县有龙门镇。〕数日，自经死。刘延朗将奔南山，〔洛城之南山即伊阳诸山。〕捕得，杀之。斩张延朗；既而选三司使，难其人，帝甚悔之。


     闽人闻唐主之亡，叹曰：「潞王之罪，天下未之闻也，将如吾君何！」〔史言闽人怨毒其君。


     十二月，辛〔【章：十二行本「辛」作「乙」；乙十一行本同；孔本同；张校同；熊校同。】〕酉朔，帝如河阳，饯太相温及契丹兵归国。


     追废唐主为庶人。


     丁亥，以冯道兼门下侍郎、同平章事。


     曹州刺史郑阮贪暴，指挥使石重立因乱杀之，〔因乱者，因中原之乱也。史言贪暴之人不唯难免于治世，亦难免于乱世。〕族其家。


     辛卯，以唐中书侍郎姚为刑部尚书。


     初，朔方节度使张希崇为政有威信，民夷爱之，兴屯田以省漕运；在镇五年，求内徒，唐潞王以为静难节度使。〔难，乃旦翻。〕帝与契丹修好，恐其复取灵武，〔契丹既得燕、云，恐其乘势又取灵武。好，呼到翻。复，扶又翻。〕癸巳，复以希崇为朔方节度使。


     初，成德节度使董温琪贪暴，积货巨万，以牙内都虞候平山秘琼为腹心。〔平山县属镇州，本隋所置房山县。唐天宝末，安禄山反，玄宗改鹿泉县为获鹿，房山县为平山。九域志：平山在州西六十五里。〕温琪与赵德钧俱没于契丹，〔赵德钧邀董温琪同救晋安，与之俱没。〕琼尽杀温琪家人，瘗于一坎，而取其货，〔象有齿而焚其身，贿也。为秘琼为范延光所杀张本。瘗，于计翻。〕自称留后，表称军乱。


     同州小校门铎杀节度使杨汉宾，焚掠州城。〔河南官氏志：后魏改叱门氏为门氏。又有吐门氏改为门氏，又有库门氏改为门氏。校，户教翻。〕


     诏赠李赞华燕王，〔燕，于贤翻。〕遣使送其丧归国。


     张朗将其众入朝。〔帝初起事，张朗守代州，不从。将，即亮翻。〕


     庚子，以唐中书侍郎卢文纪为吏部尚书。以皇城使晋阳周为大将军、充三司使；z辞曰：「臣自知才不称职，〔称，尺证翻。〕宁以避事见弃，犹胜冒宠获辜。」帝许之。


     帝闻平卢节度使房知温卒，遣天平节度使王建立将兵巡抚青州。〔以虞变也。将，即亮翻；下同。〕


     改兴唐府曰广晋府。〔后唐改魏州为兴唐府，晋兴，又改为广晋府，以易世而易府名也。


     安远节度使卢文进闻帝为契丹所立，自以本契丹叛将，〔卢文进自契丹来奔，见二百七十五卷明宗天成元年。〕辛丑，弃镇奔吴。〔九域志：安州东至黄州四百里，东南至鄂州三百六十里。黄、鄂皆吴土也。〕所过镇戍，召其主将，告之故，皆拜辞而退。


     徐知诰以镇南节度使．太尉兼中书令李德诚、德胜节度使兼中书令周本位望隆重，欲使之帅众推戴，本曰：「我受先王大恩，〔周本所言先王，谓杨行密也。帅，读曰率。〕自徐温父子用事，恨不能救杨氏之危，又使我为此，可乎！」其子弘祚强之，〔强，其两翻。〕不得已与德诚帅诸将诣江都表吴主，陈知诰功德，请行册命；又诣金陵劝进。宋齐丘谓德诚之子建勋曰：「尊公，太祖元勋，〔吴杨行密庙号太祖。〕今日扫地矣。」于是吴宫多妖，〔吴宫，谓江都宫。妖，一遥翻。〕吴主曰：「吴祚其终乎！」左右曰：「此乃天意，非人事也。」


     高丽王建用兵击破新罗、百济，于是东夷诸国皆附之，有二京，六府，九节度，百二十郡。〔王建得高丽见二百七十一卷梁钧王龙德三年。〕






