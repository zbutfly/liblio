卷第四十一【汉纪三十三】起强圉大渊献（丁亥），尽屠维赤奋若（己丑），凡三年。

     世祖光武皇帝上之下

     建武三年〔（丁亥、二七）〕

     春，正月，甲子，以冯异为征西大将军。〔晋书职官志曰：四征起于汉代，谓此。〕邓禹凓于受任无功，数以饥卒徼赤眉战，辄不利；〔数，所角翻。徼，一遥翻。〕乃率车骑将军邓弘等自河北度至湖，〔地理志，河北县，属河东郡。湖县，属京兆。贤曰：湖县故城在今虢州湖城县西南。〕要冯异共攻赤眉。〔要，一遥翻；下同。〕异曰：「异与贼相拒数十日，虽虏获雄将，余众尚多，可稍以恩信倾诱，难卒用兵破也。〔卒，读曰猝；下猝起同。〕上今使诸将屯渑池，要其东，〔渑，弥兖翻。〕而异击其西，一举取之，此万成计也！」〔十事九成，犹有一不中。万事万成，言算无遗计也。要，一遥翻。〕禹、弘不从，弘遂大战移日。〔言日景移也。〕赤眉阳败，弃辎重走；〔重，直用翻。〕车皆载土，以豆覆其上，〔覆，敷救翻。〕兵士饥，争取之。赤眉引还，击弘，弘军溃乱；异与禹合兵救之，赤眉小却。异以士卒饥倦，可且休；禹不听，复战，大为所败，〔复，扶又翻。败，补迈翻。〕死伤者三千余人，禹以二十四骑脱归宜阳。异弃马奔〔【章：十二行本「奔」作「步」；乙十一行本同，孔本同；张校同；退斋校同。】〕走，上回溪阪，〔杜佑通典曰：回溪在河南永宁县东北，俗名回坑，长四里，阔二丈，深二丈五尺，自汉以前，道皆由此。郦道元云：曹公西讨，恶南路之险，更开北道。〕与麾下数人归营，收其散卒，复坚壁自守。〔复，扶又翻。〕

     辛巳，立四亲庙于雒阳，祀父南顿君以上至舂陵节侯。〔礼，天子立亲庙四；今依以立舂陵节侯、郁林太守、巨鹿都尉、南顿令庙。〕

     壬午，大赦。

     闰月，乙巳，邓禹上大司徒、梁侯印绶；〔上，时掌翻；下同。〕诏还梁侯印绶，以为右将军。

     冯异与赤眉约期会战，使壮士变服与赤眉同，伏于道侧。旦日，赤眉使万人攻异前部，异少出兵以救之；〔所以示弱也。〕贼见势弱，遂悉众攻异，异乃纵兵大战。日昃，贼气衰，伏兵卒起，衣服相乱，赤眉不复识别，〔卒，读曰猝。复，扶又翻。别，彼列翻。〕众遂惊溃；追击，大破之于崤底，〔崤谷之底也。贤曰：即崤阪也，在今洛州永宁县西北。〕降男女八万人。〔降，户江翻。〕帝降玺书劳异曰：〔劳，力到翻。〕「始虽垂翅回溪，终能奋翼渑池，可谓失之东隅，收之桑榆。〔贤曰：淮南子曰：至于衡阳，是谓隅中。又前书谷永曰：太白出西方，六十日，法当参天；今已过期，尚在桑榆间。桑榆，谓晚也。余按淮南子曰：西日垂景在树端，谓之桑榆。〕方论功赏，以答大勋。」

     赤眉余众东向宜阳。甲辰，帝亲勒六军，严陈以待之。〔陈，读曰阵。〕赤眉忽遇大军，惊震不知所谓，乃遣刘恭乞降曰：「盆子将百万众降陛下，何以待之﹖」帝曰：「待汝以不死耳！」丙午，盆子及丞相徐宣以下三十余人肉袒降，上所得传国玺绶。〔玺，斯氏翻。绶，音受。〕积兵甲宜阳城西，与熊耳山齐。〔贤曰：宜阳县故城，韩国城也，在今洛州福昌县东。水经注曰：洛水之北有熊耳山，双峦竞举，状同熊耳；在宜阳西。宋白曰：宜阳故城，在福昌县东十三里。〕赤眉众尚十余万人，帝令县厨皆赐食。〔宜阳县厨也。〕明旦，大陈兵马临雒水，〔帝改「洛」为「雒」。〕令盆子君臣列而观之。帝谓樊崇等曰：「得无悔降乎﹖朕今遣卿归营，勒兵鸣鼓相攻，决其胜负，不欲强相服也。」〔强，其两翻。〕徐宣等叩头曰：「臣等出长安东都门，君臣计议，归命圣德。百姓可与乐成，难与图始，〔乐，音洛。〕故不告众耳。今日得降，犹去虎口归慈母，诚欢诚喜，无所恨也！」帝曰：「卿所谓铁中铮铮，佣中佼佼者也！」〔贤曰：说文曰：铮铮，金也。铁之铮，言微有刚利也。铮，初耕翻。佼，古巧翻。诗，佼人僚兮。今相传胡巧翻。言佼佼者，凡庸之人稍为胜也。〕戊申，还自宜阳。帝令樊崇等各与妻子居雒阳，赐之田宅。其后樊崇、逢安反，诛；杨音、徐宣卒于乡里。帝怜盆子，以为赵王郎中；〔赵王良，帝叔父也。以盆子为其国郎中。〕后病失明，赐荥阳均输官地，使食其税终身。〔贤曰：均输，官名，属司农。桓宽盐铁论云：郡国诸侯各以其方物贡输往来，物多苦恶，不偿其费，故郡国置均输官以相绍运，故曰均输。〕刘恭为更始报仇，杀谢禄，〔禄杀更始事见上卷元年。为，于伪翻。〕自系狱；帝赦不诛。

     二月，刘永立董宪为海西王。〔贤曰：海西县，属琅邪郡。〕永闻伏隆至剧，〔地理志，剧县，属北海郡；春秋纪国之地。杜佑曰：汉剧县故城，在寿光县南。〕亦遣使立张步为齐王。步贪王爵，犹豫未决。隆晓譬曰：「高祖与天下约，非刘氏不王；今可得为十万户侯耳！」步欲留隆，与共守二州；〔二州，青州、徐州也。〕隆不听，求得反命，步遂执隆而受永封。隆遣间使上书曰：〔间，古苋翻。使，疏吏翻。〕「臣隆奉使无状，〔贤曰：言罪大也。〕受执凶逆；虽在困阨，授命不顾。又，吏民知步反畔，心不附之，愿以时进兵，无以臣隆为念！臣隆得生到阙廷，受诛有司，此其大愿。若令没身寇手，以父母、昆弟长累陛下。〔贤曰：累，托也，音力伪翻。〕陛下与皇后、太子永享万国，与天无极！」帝得隆奏，召其父湛，流涕示之，曰：「恨不且许而遽求还也！」其后步遂杀之。帝方北忧渔阳，南事梁、楚，故张步得专集齐地，据郡十二焉。〔步据城阳、琅邪、高密、胶东、东莱、北海、齐、千乘、济南、平原、泰山、菑川十二郡。〕

     帝幸怀。

     吴汉率耿弇、盖延击青犊于轵西，大破降之。〔贤曰：轵县，属河内郡；故城在今洛州济源县东南。盖，古盍翻。〕

     三月，壬寅，以司直伏湛为大司徒。

     涿郡太守张丰反，〔郡国志：涿郡，在雒阳东北千八百里。〕自称无上大将军，与彭宠连兵。朱浮以帝不自征彭宠，上疏求救。诏报曰：「往年赤眉跋扈长安，〔贤曰：跋扈，犹言暴横也。〕吾策其无谷必东；果来归附。今度此反虏，〔度，徒洛翻。〕势无久全，其中必有内相斩者。今军资未充，故须后麦耳！」〔须，待也。〕浮城中粮尽，人相食，会耿况遣骑来救，浮乃得脱身走，蓟城遂降于彭宠。〔考异曰：朱浮传：「尚书令侯霸奏：『浮败乱幽州，构成宠罪，徒劳军师，不能死节，罪当伏诛。』」按霸明年乃为尚书令，盖追劾之。〕宠自称燕王，攻拔右北平、上谷数县，赂遗匈奴，〔遗，于季翻。〕借兵为助；又南结张步及富平、获索诸贼，皆与交通。

     帝自将征邓奉，至堵阳；〔堵阳县，属南阳郡。杜佑曰：唐州方城县，汉堵阳县。应劭曰：堵阳，景帝改为顺阳。二说不同。〕奉逃归淯阳，董欣降。〔欣，音欣。降，下江翻；下同。〕夏，四月，帝追奉至小长安，与战，大破之；奉肉袒因朱祜降。〔去年奉禽祜，今因祜而降。〕帝怜奉旧功臣，〔奉，邓晨之兄子也。〕且衅起吴汉，〔事见上卷上年。〕欲全宥之。岑彭﹑耿弇谏曰：「邓奉背恩反逆，〔背，蒲妹翻。〕暴师经年，陛下既至，不知悔善，而亲在行陈，〔陈，读曰阵。〕兵败乃降；若不诛奉，无以惩恶！」于是斩之。复朱祜位。

     延岑既破赤眉，即拜置牧守，欲据关中。时关中众寇犹盛，岑据蓝田，王歆据下邽，〔贤曰：秦武公伐邽戎置，以陇西有上邽，故此云下。〕芳丹据新丰，〔芳，姓也。风俗通有汉幽州刺史芳乘。〕蒋震据霸陵，张邯据长安，公孙守据长陵，杨周据谷口，吕鲔据陈仓，角闳据汧，〔角，姓也，汉有角善叔。汧，苦坚翻。〕骆延据盩厔，〔盩厔，音舟窒。姓谱：齐太公之后有公子骆，子孙以为氏。史记，秦之先有大骆。〕任良据鄠，〔鄠，音户。〕汝章据槐里，〔汝，姓也。商有汝鸠、汝方。春秋，晋有汝齐、汝宽。〕各称将军，拥兵多者万余人，少者数千人，转相攻击。冯异且战且行，屯军上林苑中。〔异自崤谷之胜，引兵而西，且战且行，进屯上林苑中。〕延岑引张邯、任良共击〔【章：十二行本「击」作「攻」；乙十一行本同；孔本同。】〕异；异击，大破之，诸营保附岑者皆来降，〔保，与堡同。〕岑遂自武关走南阳。〔走，音奏。〕时百姓饥饿，黄金一斤易豆五升，道路断隔，委输不至，〔委，于伪翻。输，舂遇翻。〕冯异军士悉以果实为粮。诏拜南阳赵匡为右扶风，将兵助异，并送缣、谷。异兵谷渐盛，乃稍诛击豪杰不从令者，褒赏降附有功劳者，悉遣诸营渠帅诣京师，〔帅，所类翻。〕散其众归本业，威行关中。唯吕鲔、张邯、蒋震遣使降蜀，〔鲔，于轨翻。邯，下甘翻。〕其余悉平。

     吴汉率骠骑大将军杜茂等七将军围苏茂于广乐；周建招集得十余万人救之。〔周建，刘永将也。〕汉迎与之战，不利，堕马伤彣，还营；〔彣，与膝同。〕建等遂连兵入城。诸将谓汉曰：「大敌在前，而公伤卧，众心惧矣！」〔三军之气，以将为主，故云然。〕汉乃勃然裹创而起，〔创，初良翻。〕椎牛飨士，慰勉之，士气自倍。旦日，苏茂、周建出兵围汉；汉奋击，大破之，茂走还湖陵。睢阳人反城迎刘永，盖延率诸将围之；〔反，音幡。盖，古盍翻。〕吴汉留杜茂、陈俊守广乐，自将兵助延围睢阳。〔睢，音虽。〕

     乙卯晦，日有食之。

     延岑攻南阳，得数城；建威大将军耿弇与战于穰，〔地理志，穰县，属南阳郡。〕大破之。岑与数骑走东阳，与秦丰合；丰以女妻之。〔走，音奏。妻，七细翻。〕建义大将军朱祜率祭遵等与岑战于东阳，破之；〔贤曰：东阳，聚名也；故城在今邓州南。临淮郡复有东阳县，非此地也。余据郡国志，南阳淯阳县有东阳聚。〕岑走归秦丰。祜遂南与岑彭等军合。

     延岑护军邓仲况拥兵据阴县，〔贤曰：阴县，属南阳郡；故城在今襄州谷城县界北。水经注：沔水南径谷城东，又南过阴县西。宋白曰：今光化军，本阴县地。〕而刘歆孙龚为其谋主。前侍&#65533;之葹溺炯&#65533;以书说之，〔前此帝尝用竟为侍中。说，输芮翻。〕仲况与龚降。竟终不伐其功，隐身乐道，寿终于家。〔乐，音洛。〕

     秦丰拒岑彭于邓，〔地理志，邓县，属南阳郡；春秋之邓国也。〕秋，七月，彭击破之。进围丰于黎丘，别遣积弩将军傅俊将兵徇江东，扬州悉定。

     盖延围睢阳百日，刘永、苏茂、周建突出，将走酇；〔此沛郡之酇县也。贤曰：今亳州县；音在何翻。〕延追击之急，永将庆吾斩永首降。〔姓谱：齐大夫庆氏之后。〕苏茂、周建奔垂惠，〔郡国志：沛郡山桑县有垂惠聚。贤曰：在今亳州山桑县西北，一名礼城。杜佑通典曰：垂惠聚在亳州蒙城县西北。〕共立永子纡为梁王。佼强奔保西防。〔佼，古巧翻，又音鹈。〕

     冬，十月，壬申，上幸舂陵，祠园庙。〔舂陵节侯以下四世园庙也。〕

     耿弇从容言于帝，〔从，千容翻。〕自请北收上谷兵未发者，定彭宠于渔阳，取张丰于涿郡，还收富平、获索，东攻张步，以平齐地。帝壮其意，许之。

     帝谓太中大夫来歙曰：〔姓谱：郲，子姓，商之支孙，食采于郲，因以为氏；后避难去邑。汉功臣表有轪侯来苍。歙，许及翻。〕「今西州未附，〔西州，谓隗嚣也。〕子阳称帝，〔子阳，公孙述字。〕道里阻远，诸将方务关东，思西州方略，未知，未知所在。」〔【章：十二行本「在」下有「奈何」二字；乙十一行本同；孔本同；张校同。】〕歙曰：「臣尝与隗嚣相遇长安。其人始起，以汉为名。〔事见三十九卷更始元年。〕臣愿得奉威命，开以丹青之信，〔扬子曰：圣人之言，炳若丹青。〕嚣必束手自归；则述自亡之势，不足图也！」帝然之，始令歙使于嚣。〔使，疏吏翻；下同。〕嚣既有功于汉，又受邓禹爵署，〔事见上卷元年。〕其腹心议者多劝通使京师，嚣乃奉奏诣阙。帝报以殊礼，言称字，用敌国之仪，所以慰藉之甚厚。〔贤曰：慰，安也。藉，荐也。言安慰而荐藉之也。〕

     四年〔（戊子、二八）〕

     正月，甲申，大赦。

     二月，壬子，上行幸怀；壬申，还雒阳。

     延岑复寇顺阳；〔郡国志，顺阳县属南阳郡。顺水东南入蔡。括地志：顺阳故城，在邓州穰县西三十里，楚之郇邑也。复，扶又翻；下同。〕遣邓禹将兵击破之。岑奔汉中；公孙述以岑为大司马，封汝宁王。

     田戎闻秦丰破，恐惧，欲降。〔降，户江翻；下同。〕其妻兄辛臣图彭宠、张步、董宪、公孙述等所得郡国以示戎曰：「雒阳地如掌耳，〔如掌，喻其狭也。〕不如且按甲以观其变。」戎曰：「以秦王之强，犹为征南所围，吾降决矣！」〔岑彭时为征南大将军，故戎云然。〕乃留辛臣使守夷陵，自将兵沿江泝沔上黎丘。〔自夷陵沿江而下，至沔口；自沔口泝沔而上，可至黎丘也。上，时掌翻。〕辛臣于后盗戎珍宝，从间道先降于岑彭，〔间，古苋翻。〕而以书招戎曰：「宜以时降，无拘前计！」戎疑臣卖己，灼龟卜，降兆中坼，〔周礼菙氏：凡卜，以明火爇燋，吹其焌，契以授卜师。郑玄曰：燋焌，用荆菙之类。兆者，灼龟，发于火，其形可占者。菙，时髓翻。燋，哉约翻。焌，音俊，又子寸翻。〕遂复反，与秦丰合；岑彭击破之，戎亡归夷陵。

     夏，四月，丁巳，上行幸邺；己巳，幸临平，〔贤曰：县名，属巨鹿郡，故城在今定州鼓城县东南。〕遣吴汉、陈俊、王梁击破五校于临平。鬲县五姓共逐守长，据城而反；〔贤曰：鬲县属平原郡，故城在今德州西北。五姓，盖当土强宗豪右。鬲，音革。余谓守长者，守鬲县长，非正官也。长，知两翻；下同。〕诸将争欲攻之。吴汉曰：「使鬲反者，守长罪也。敢轻冒进兵者斩！」乃移檄告郡使收守长，而使人谢；城中五姓大喜，即相率降。诸将乃服，曰：「不战而下城，非众所及也！」

     五月，上幸元氏；辛巳，幸卢奴，将亲征彭宠。伏湛谏曰：「今兖、豫、青、冀，中国之都，而寇贼从横，未及从化。〔从，子容翻。〕渔阳边外荒耗，〔边外者，边于外夷也。〕岂足先图！陛下舍近务远，弃易求难，〔易，以豉翻。〕诚臣之所惑也！」上乃还。

     帝遣建议〔【章：十二行本「议」作「义」；乙十一行本同；孔本同。】〕大将军朱祜、建威大将军耿弇、征虏将军祭遵、〔祭，侧界翻。〕骁骑将军刘喜讨张丰于涿郡。祭遵先至，急攻丰；禽之。初，丰好方术，有道士言丰当为天子，〔西都有方士，东都因称为道士。好，呼到翻。〕以五彩囊裹石系丰肘，云「石中有玉玺」。丰信之，遂反。既执，当斩，犹曰「肘石有玉玺」。傍人为椎破之，〔为，于伪翻；下同。〕丰乃知被诈，仰天叹曰：「当死无恨！」

     上诏耿弇进击彭宠。弇以父况与宠同功，〔况与宠同有助汉之功，事见上卷、三十九卷更始二年。〕又兄弟无在京师者，不敢独进，求诣雒阳。诏报曰：「将军举宗为国，功效尤着，何嫌何疑，而欲求征！」况闻之，更遣弇弟国入侍。时祭遵屯良乡，刘喜屯阳乡，〔贤曰：良乡、阳乡，皆县名，并属涿郡。阳乡故城，在今幽州故安县西北。宋白曰：良乡，在燕为中都，汉为良乡县。〕彭宠引匈奴兵欲击之，耿况使其子舒袭破匈奴兵，斩两王，宠乃退走。

     秋，七月，丁亥，上幸谯，〔考异曰：袁纪，「六月幸谯」，今从范书。〕遣捕虏将军马武、骑都尉王霸围刘纡、周建于垂惠。

     董宪将贲休以兰陵降；〔贤曰：前书贲赫，音肥。今姓作贲，音奔。兰陵县，属东海郡；故城在今沂州丞县东。〕宪闻之，自郯围之。〔贤曰：郯县，属东海郡；故城在今泗州下邳县东北。郯，音谈。〕盖延及平狄将军山阳庞萌在楚，〔楚，彭城也。〕请往救之。帝敕曰：「可直往捣郯，〔贤曰：捣，击也。余谓捣，捣虚也；此兵法所谓攻其必救也。〕则兰陵自解。」延等以贲休城危，遂先赴之。宪逆战而阳败退，延等因拔围入城。明日，宪大出兵合围；延等惧，遽出突走，因往攻郯。帝让之曰：「间欲先赴郯者，以其不意故耳！今既奔走，贼计已立，围岂可解乎！」延等至郯，果不能克；而董宪遂拔兰陵，杀贲休。

     王莽末，天下乱，临淮大尹河南侯霸独能保全其郡。〔郡国志：临淮郡在雒阳东千四百里。〕帝征霸会寿春，拜尚书令。时朝廷无故典，又少旧臣，〔少，诗沼翻。〕霸明习故事，收录遗文，条奏前世善政法度，施行之。

     隗嚣使马援往观公孙述。援素与述同里闬，相善，〔援与述皆茂陵人。说文曰：闬，闾也，侯旰翻。〕以为既至，当握手欢如平生；而述盛陈陛卫以延援入，交拜礼毕，使出就馆。更为援制都布单衣﹑〔何承天纂文曰：都、致、错、履、无极，皆布名。方言曰：襌衣，江、淮、南楚之间谓之褋，关之东西谓之襌衣。为，于伪翻。〕交让冠，会百官于宗庙中，立旧交之位，述鸾旗、旄骑，〔鸾旗注见十三卷文帝元年。旄骑，旄头骑也。秦穆公伐南山大梓，有一青牛出走，入丰水中；其后牛出丰水中，使骑击之，不胜；有骑堕地复上，发解，牛畏之，入不出：故置旄头骑以前驱。〕警跸就车，磬折而入，〔贤曰：磬折，屈身如磬之曲折，敬也。孔颖达曰：磬折者，屈身如磬之折杀。按考工记云：磬氏为磬，倨句一矩有半。郑云：必先度一矩为句，一矩为股，而求其弦。既以一矩有半触其弦，则磬之倨句也。是磬之折杀，其形必曲，人之倚式亦当然也。〕礼飨官属甚盛，欲授援以封侯大将军位。宾客皆乐留，〔乐，音洛。〕援晓之曰：「天下雌雄未定，公孙不吐哺走迎国士，〔周公一饭三吐哺以下天下之士。〕与图成败，反修饰边幅，〔贤曰：言若布帛修整其边幅也。〕如偶人形，此子何足久稽天下士乎！」〔稽，留也。〕因辞归，谓嚣曰：「子阳，井底蛙耳，〔言志识褊狭，如坎井之蛙。〕而妄自尊大！不如专意东方。」〔东方，谓雒阳也。〕

     嚣乃使援奉书雒阳。援初到，良久，中黄门引入。〔中黄门，宦者也；属少府。〕帝在宣德殿南庑下，〔庑，音武，堂下周屋也。〕但帻，坐，迎笑，〔董巴曰：古者有冠无帻，其戴也加首有頍，所以安物。诗曰：有頍者弁，谓此也。秦加武将首饰为绛袙，其后稍稍作颜题。汉兴，续其颜，郄摞之，施巾连题，却覆之，今丧帻是其制也，名之曰帻。帻者，头首严赜也。至孝文，乃高颜题，续之为耳，崇其巾为屋，合后施收，贵贱皆服之。蔡邕曰：帻，古者卑贱执事不冠者之所服。元帝额有壮发，不欲使人见，始进帻服之。〕谓援曰：「卿遨游二帝间；今见卿，使人大凓。」援顿首辞谢，因曰：「当今之世，非但君择臣，臣亦择君矣！臣与公孙述同县，少相善；〔少，诗照翻。〕臣前至蜀，述陛戟而后进臣。〔陛戟，谓卫者持戟侠陛也。〕臣今远来，陛下何知非刺客奸人，而简易若是！」帝复笑曰：「卿非刺客，顾说客耳。」〔说，去声。〕援曰：「天下反复，盗名字者不可胜数；〔盗名字，谓僭窃位号，称帝称王也。易，以豉翻。复，扶又翻。说，输芮翻。胜，音升。〕今见陛下恢廓大度，同符高祖，乃知帝王自有真也。」

     公孙述聚兵数十万人，积粮汉中；又造十层楼船，多刻天下牧守印章。〔守，式又翻。〕遣将军李育、程乌〔【张：「乌」作「焉」，下同。】〕将数万众出屯陈仓，就吕鲔，将徇辅；冯异迎击，大破之，育、乌俱奔汉中。〔考异曰：公孙述传：「使李育、程乌与吕鲔徇三辅。三年，冯异击鲔、育于陈仓，大败之。」按本纪，「四年，冯与述将程焉战陈仓，破之。」冯异传亦在今年。盖述传误以「四年」为「三年」，「焉」作「乌」耳。〕异还，击破吕鲔，营保降者甚众。

     是时，隗嚣遣兵佐异有功，遣使上状，帝报以手书曰：「慕乐德义，思相结纳。〔乐，音洛。〕昔文王三分，犹服事殷，〔孔子曰：三分天下有其二，以服事殷，周之德可谓至德也已矣！〕但驽马、铅刀，不可强扶，〔贤曰：周礼：校人掌六马；驽马，最下者也。说文：铅，青金也，似锡而色青。言驽马、铅刀，不可强扶而用也。强，其两翻。〕数蒙伯乐一顾之价。〔战国策，苏代谓淳于髡曰：人有卖骏马者，比三旦立于市，市人莫之知；往见伯乐曰：臣有骏马，欲卖之，比三旦立市，市人莫与言，愿子还而视之，去而顾之。臣请献一朝之价。伯乐如其言，一旦而价十倍也。数，所角翻。乐，音洛。〕将军南拒公孙之兵，北御羌、胡之乱，〔御，读曰御。〕是以冯异西征，得以数千百人踯躅三辅。〔贤曰：踯躅，犹踟蹰也。毛晃曰：踯躅，跳也。踯，直炙翻。躅，直录翻。〕微将军之助，则咸阳已为他人禽矣！如令子阳到汉中，三辅愿因将军兵马，鼓旗相当。傥肯如言，即智士计功割地之秋也！〔贤曰：秋，一岁中功成之时，故举以为言。〕管仲曰：『生我者父母，成我者鲍子。』〔贤曰：事见史记。〕自今以后，手书相闻，勿用傍人间构之言。」〔间，古苋翻；下同。〕其后公孙述数遣将间出，嚣辄与冯异合势，共摧挫之。述遣使以大司空、扶安王印绶授嚣；〔扶安，谓相扶助而安也。〕嚣斩其使，出兵击之，以故蜀兵不复北出。〔复，扶又翻。〕

     泰山豪杰多与张步连兵。吴汉荐强弩大将军陈俊为泰山太守，击破步兵，遂定泰山。〔郡国志：泰山郡在雒阳东千四百里。〕

     五年〔（己丑、二九）〕

     春，正月，癸巳，车驾还宫。

     帝使来歙持节送马援归陇右。〔考异曰：袁纪曰：「援与拒蜀侯国游先俱奉使，游先至长安，为仇家所杀；其弟为嚣云旗将军。来歙恐其怨恨，与援俱还长安。」按嚣使被杀者，周游也，不在此时。〕隗嚣与援共卧起，问以东方事，曰：「前到朝廷，上引见数十，〔东观记曰：凡十四见。〕每接燕语，自夕至旦，才明勇略，非人敌也。且开心见诚，无所隐伏，阔达多大节，略与高帝同；经学博览，政事文辨，前世无比。」嚣曰：「卿谓何如高帝﹖」援曰：「不如也。高帝无可无不可；〔贤曰：此论语孔子自言己之所行也。〕今上好吏事，〔好，呼到翻。〕动如节度，又不喜饮酒。」〔喜，许记翻。〕嚣意不怿，曰：「如卿言，反复胜邪！」〔复，扶又翻。〕

     二月，丙午，大赦。

     苏茂将五校兵救周建于垂惠。〔校，户教翻。〕马武为茂、建所败，奔过王霸营，大呼求救。〔败，蒲迈翻。呼，火故翻。〕霸曰：「贼兵盛出，必两败，弩力而已！」乃闭营坚壁。军吏皆争之，霸曰：「茂兵精锐，其众又多，吾吏士心恐，而捕虏与吾相恃，〔马武为捕虏将军。〕两军不一，此败道也。今闭营固守，示不相援，贼必乘胜轻进；捕虏无救，其战自倍。〔人各致死，则一人倍二人之力。〕如此，茂众疲劳，吾承其敝，乃可克也。」茂、建果悉出攻武，〔悉兵而出攻也。〕合战良久，霸军&#65533;之坐h数十人断发请战，〔断，丁管翻。〕霸乃开营后，出精骑袭其背。茂、建前后受敌，惊乱败走，霸、武各归营。茂、建复聚兵挑战，〔复，扶又翻。挑，徒了翻；下同。〕霸坚卧不出，方飨士作倡乐；〔倡，音昌。〕茂雨射营中，〔射矢如雨也。射，而亦翻。〕中霸前酒樽，〔中，竹仲翻。〕霸安坐不动。军吏皆曰：「茂前日已破，今易击也！」〔易，以豉翻。〕霸曰：不然，苏茂客兵远来，粮食不足，故数挑战，以徼一时之胜。〔数，所角翻。徼，坚尧翻，又一遥翻。〕今闭营休士，所谓『不战而屈人兵』者也。」〔孙子曰：百战百胜，非善之善者也；不战而屈人兵，善之善者也。霸盖引其言。〕茂、建既不得战，乃引还营。其夜，周建兄子诵反，闭城拒之：建于道死；茂奔下邳，〔地理志，下邳县，属东海郡。〕与董宪合；刘纡奔佼强。

     乙丑，上行幸魏郡。

     彭宠妻数为恶梦，〔数，所角翻。〕又多见怪变；卜筮、望气者皆言兵当从中起。宠以子后兰卿质汉归，不信之，〔子后兰卿归，见上卷二年。质，音致。〕使将兵居外，无亲于中。宠斋在便室，〔贤曰：便坐之室，非正室也。〕苍头子密等三人〔贤曰：秦呼民为黔首；谓奴为苍头者，以别于良人也。〕因宠卧寐，共缚着，〔着，直略翻。〕告外吏云：「大王斋禁，皆使吏休。」伪称宠命，收缚奴婢，各置一处。又以宠命呼其妻，妻入，惊曰：「奴反！」奴乃捽其头，击其颊。〔捽，昨没翻。〕宠急呼曰：「趣为诸将军办装！」〔趣，读为促。贤曰：呼奴为将军者，欲其赦己也。呼，火故翻。为，于伪翻。〕于是两奴将妻入取宝物，留一奴守宠。宠谓守奴曰：「若小儿，吾素所爱也。今为子密所迫劫耳！解我缚，当以女珠妻汝，〔妻，七细翻。〕家中财物皆以与若。」〔若，亦汝也。〕小奴意欲解之，视户外，见子密听其语，遂不敢解。于是收金玉衣物，至宠所装之，被马六匹，〔被，皮义翻。加马以鞍勒曰被马。〕使妻缝两缣囊。昏夜后，解宠手，令作记告城门将军云：「今遣子密等至子后兰卿所，〔【章：十二行本「所」下有「速开门出」四字；乙十一行本同；孔本同；张校同；退斋校同。】〕勿稽留之。」书成，斩宠及妻头置囊中，便持记驰出城，因以诣阙。明旦，合门不开，官属踰墙而入，见宠尸，惊怖。〔怖，普布翻。〕其尚书韩立等共立宠子午为王，国师韩利斩午首诣祭遵降，〔国师，以宠所；署置也，盖遵王莽之制。〕夷其宗族。帝封子密为不义侯。

     权德舆议曰：伯通之叛命，〔伯通，彭宠字也。〕子密之戕君，同归于乱，罪不相蔽，宜各致于法，昭示王度；〔王度，犹言王法也。〕反乃爵于五等，又以『不义』为名。且举以不义，莫可侯也；此而可侯，汉爵为不足劝矣。春秋书齐豹盗、三叛人名之义，〔卫司寇齐豹以私怨杀卫侯之兄孟絷，春秋书之曰盗。三叛人名，谓襄二十一年，邾庶其以漆、闾丘来奔；昭五年，莒牟夷以牟娄及防兹来奔；哀十四年，小邾射以句绎来奔。句，音钩。〕无乃异于是乎！

     帝以扶风郭伋为渔阳太守。〔郡国志：渔阳郡，在雒阳东北二千里。〕伋承离乱之后，养民训兵，开示威信，盗贼销散，匈奴远；在职五年，户口增倍。

     帝使光禄大夫樊宏持节迎耿况于上谷，〔郡国志：上谷郡，在雒阳东北二千里。〕曰：「边郡寒苦，不足久居。」况至京师，赐甲第，奉朝请，封牟平侯。〔地理志，牟平县，属东莱郡；唐、宋属登州。宋白曰：牟平县以在牟山之阳，其地平坦，故曰牟平。汉牟平故城，在今黄县东百三十里。朝，直遥翻。请，音才性翻，又如字。〕

     吴汉率耿弇、王常击富平、获索贼于平原，〔郡国志：平原郡，在雒阳北一千三百里。〕大破之；追讨余党，至勃海，〔郡国志：勃海郡在雒阳北一千六百里。〕降者四万余人。上因诏弇进讨张步。

     平敌将军庞萌，为人逊顺，〔前作「平狄将军」。〕帝信爱之，常称曰：「可以托六尺之孤，寄百里之命者，〔论语孔子之言。吕与叔曰：托六尺之孤，谓辅幼主；寄百里之命，谓为诸侯。〕庞萌是也。」使与盖延共击董宪。时诏书独下延而不及萌，〔下，遐稼翻。〕萌以为延谮己，自疑，遂反袭延军，破之；〔考异曰：东观记、汉书皆云：「萌攻延；延与战，破之。诏书劳延曰：『庞萌一夜反畔，相去不远，营壁不坚，殆令人齿欲相击；而将军有不可动之节，吾甚美之。』」延传言「仅而得免」，与彼不同，今从延传。〕与董宪连和，自号东平王，屯桃乡之北。〔东平国任城县有桃乡。贤曰：故城在今兖州龚丘县西北。〕帝闻之，大怒，自将讨萌，与诸将书曰：「吾尝〔【章：十二行本「尝」作「常」；乙十一行本同；孔本同。】〕以庞萌为社稷之臣，将军得无笑其言乎！老贼当族，其各厉兵马，会睢阳！」〔睢阳，梁国都。郡国志：在雒阳东南八百五十里。〕

     庞萌攻破彭城，将杀楚郡太守孙萌。〔郡国志：楚郡在雒阳东千二百二十里。考异曰：袁纪作「楚相孙萌」，今从范书。〕郡吏刘平伏太守身上，号泣请代其死，身被七创；〔号，户刀翻；下同。被，皮义翻。创，初良翻。〕庞萌义而舍之。太守已绝复苏，〔孔颖达曰：更息曰苏，言气绝而更息也。〕渴求饮，平倾创血以饮之。

     岑彭攻拔夷陵，田戎亡入蜀，尽获其妻子、士众数万人。公孙述以戎为翼江王。

     岑彭伐蜀，以夹川谷少，〔夹川，犹言夹江也。江，大川也。〕水险难漕，留威虏将军冯骏军江州，都尉田鸿军夷陵，领军李玄军夷道；〔地理志，夷道县属南郡。〕自引兵还屯津乡，〔郡国志，南郡江陵县有津乡。贤曰：所谓江津也。〕当荆州要会，喻告诸蛮夷降者，奏封其君长。

     隗嚣问于班彪曰：「往者周亡，战国并争，数世然后定。意者从横之事将复起于今乎，〔从，子容翻。复，扶又翻。〕将承运迭兴，在于一人也﹖」彪曰：「周之废兴，与汉殊异。昔周爵五等，诸侯从政，〔师古曰：言诸侯之国各自为政。〕本根既微，枝叶强大，〔本根，谓王室。枝叶，谓诸侯。〕故其末流有从横之事，势数然也。汉承秦制，改立郡县，主有专己之威，臣无百年之柄。至于成帝，假借外家，〔师古曰：假，音工暇翻，又工雅翻。〕哀、平短祚，国嗣三绝，故王氏擅朝，能窃号位，危自上起，伤不及下，〔贤曰：成帝威权借于外家，是危自上起也。汉不得罪于百姓，是伤不及下也。朝，直遥翻。〕是以即真之后，天下莫不引领而叹。十余年间，中外骚扰，远近俱发，假号云合，咸称刘氏，不谋同辞。方今雄桀带州域者，皆无六国世业之资，而百姓讴吟思仰，汉必复兴，已可知矣。」

     嚣曰：「生言周、汉之势可也，至于但见愚人习识刘氏姓号之故，而谓汉复兴，疏矣！昔秦失其鹿，刘季逐而掎之，〔师古曰：掎，偏持其足也；居蚁翻。〕时民复知汉乎﹖」彪乃为之着王命论以风切之，〔为，于伪翻。风，读曰讽。〕曰：「昔尧之禅舜曰：『天之历数在尔躬。』舜亦以命禹。〔论语所载。〕洎于稷、契，咸佐唐、虞，至汤、武而有天下。〔洎，其冀翻。契，息列翻。〕刘氏承尧之祚，尧据火德而汉绍之，有赤帝子之符，〔事见七卷秦二世元年。〕故为鬼神所福飨，天下所归往。由是言之，未见运世无本，功德不纪，〔师古曰：不纪，言不为人所记。〕而得屈起在此位者也！〔屈起，特起也。屈，求勿翻。〕俗见高祖兴于布衣，不达其故，至比天下于逐鹿，幸捷而得之。不知神器有命，不可以智力求也。〔刘德曰：神器，玺也。李奇曰：帝王赏罚之柄也。师古曰：李说是也。仲冯曰：神器，「圣人之大宝曰位」是也。〕悲夫，此世所以多乱臣贼子者也！夫饿馑流隶，〔师古曰：隶，贱隶。〕饥寒道路，所愿不过一金，然终转死沟壑，何则﹖贫穷亦有命也。况乎天子之贵，四海之富，神明之祚，可得而妄处哉！〔处，昌吕翻。〕故虽遭罹阨会，窃其权柄，勇如信、布，强如梁、籍，〔谓项梁、项籍也。〕成如王莽，然卒润镬伏质，〔师古曰：质，鍖也。伏于鍖上而斩之也。卒，子恤翻。〕亨醢分裂；〔亨，与烹同。〕又况ㄠ么尚不及数子，〔师古曰：ㄠ么，皆微小之称也。ㄠ，音一尧翻。么，音莫可翻。〕而欲闇奸天位者虖！〔奸，音干。〕昔陈婴之母以婴家世贫贱，卒富贵不祥，止婴勿王；〔卒，读曰猝。事见八卷秦二世二年。〕王陵之母知汉王必得天下，伏剑而死，以固勉陵。〔事见九卷高祖元年。〕夫以匹妇之明，犹能推事理之致，探祸福之机，而全宗祀于无穷，垂策书于春秋，〔师古曰：凡言匹夫、匹妇，谓凡庶之人。春秋，史书记事之总称。〕而况大丈夫之事虖！是故穷达有命，吉凶由人，婴母知废，陵母知兴，审此二者，帝王之分决矣。〔分，扶问翻；下同。〕加之高祖宽明而仁恕，知人善任使，当食吐哺，纳子房之策；拔足挥洗，揖郦生之说；举韩信于行陈，〔洗，息典翻。行，户刚翻。陈，读曰阵。〕数陈平于亡命；〔事并见高帝纪。〕英雄陈力，群策毕举，此高祖之大略所以成帝业也。若乃灵瑞符应，其事甚众，故淮阴、留侯谓之天授、非人力也。英雄诚知觉寤，超然远览，渊然深识，收陵、婴之明分，绝信、布之觊觎，〔觊，音冀。觎，音俞。〕距逐鹿之瞽说，审神器之有授，毋贪不可冀，为二母之所笑，则福祚流于子孙，天禄其永终矣！」嚣不听。彪遂避地河西；窦融以为从事，〔汉制，将军府及司隶、刺史、郡守皆有从事。〕甚礼重之。彪遂为融画策，〔为，于伪翻。〕使之专意事汉焉。

     初，窦融等闻帝威德，心欲东向，以河西隔远，未能自通，乃从隗嚣受建武正朔；嚣皆假其将军印绶。嚣外顺人望，内怀异心，使辩士张玄说融等曰：「更始事己成，寻复亡灭，〔说，输芮翻。复，扶又翻。〕此一姓不再兴之效也！今即所有主，便相系属，一旦拘制，自令失柄，后有危败，虽悔无及。方今豪桀竞逐，雌雄未决，当各据土宇，与陇、蜀合从，〔从，子容翻。〕高可为六国，下不失尉佗。」〔尉佗事见十二卷高帝十一年。佗，徒何翻。〕融等召豪桀议之，其中识者皆曰：「今皇帝姓名见于图书，〔见，贤遍翻。〕自前世博物道术之士谷子云、夏贺良等皆言汉有再受命之符，〔谷永书见三十一卷成帝永始二年。夏贺良事见三十三卷哀帝建元二年。〕故刘子骏改易名字，冀应其占。〔刘歆改名事见三十三卷成帝绥和二年。歆，字子骏，意在改名之后。〕及莽末，西门君惠谋立子骏，事觉被杀，出谓观者曰：『谶文不误，刘秀真汝主也！』〔事见三十九卷更始元年。谶，楚谮翻。〕此皆近事暴着，〔暴，步木翻。毛晃曰：显示也；又如字，义同。〕众所共见者也。况今称帝者数人，而雒阳土地最广，甲兵最强，号令最明，观符命而察人事，他姓殆未能当也！」众议或同或异。

     融遂决策东向，遣长史刘钧等奉书诣雒阳。〔时众推融为大将军，故置长史。〕先是，帝亦发使遗融书以招之，〔先，悉荐翻。遗，于季翻。〕遇钧于道，即与俱还。帝见钧欢甚，礼飨毕，乃遣令还，赐融玺书曰：「今益州有公孙子阳，天水有隗将军。方蜀、汉相攻，权在将军，举足左右，便有轻重。〔言左投则蜀重，右投则汉重也。〕以此言之，欲相厚岂有量哉！欲遂立桓、文，辅微国，当勉卒功业；欲三分鼎足，连衡合从，亦宜以时定。〔开两说以观融去就。量，音良。卒，子恤翻。衡，读曰横。从，子容翻。〕天下未并，吾与尔绝域，非相吞之国。今之议者，必有任嚣教尉佗制七郡之计。〔事见十二卷高帝十一年。贤曰：七郡，苍梧、郁林、合浦、交趾、九真、南海、日南也。余谓尉佗之时未置七郡，光武据后来置郡言之。〕王者有分土，无分民，〔分，扶问翻。〕自适己事而已。」因授融为凉州牧。玺书至河西，河西皆惊，以为天子明见万里之外。

     董宪与刘纡、苏茂、佼强去下邳，还兰陵，使茂、强助庞萌围桃城。〔桃城，即桃乡之城也。贤曰：在今兖州任城县北。〕帝时幸蒙，闻之，乃留辎重，〔重，直用翻。〕自将轻兵晨夜驰赴。至亢父，〔贤曰：蒙，县名，属梁国，故城在今宋州北。地理志，亢父县属东平国。师古曰：音抗甫。〕或言百官疲倦，可且止宿；上不听，复行十里，宿任城，〔复，扶又翻。任，音壬。欲度亢父之险，故进而宿任城。〕去桃城六十里。旦日，诸将请进，庞萌等亦勒兵挑战；〔挑，徒了翻。〕帝令诸将不得出，休士养锐以挫其锋。时吴汉等在东郡，〔郡国志：东郡，去雒阳八百里。〕驰使召之。萌等惊曰：「数百里晨夜行，以为至当战，而坚坐任城，致人城下，真不可往也！」乃悉兵攻桃城。城中闻车驾至，众心益固；萌等攻二十余日，众疲困，不能下。吴汉、王常、盖延、王梁、马武、王霸等皆至，帝乃率众军进救桃城，亲自搏战，大破之。庞萌、苏茂、佼强夜走从董宪。

     秋，七月，丁丑，帝幸沛，进幸湖陵。董宪与刘纡悉其兵数万人屯昌虑；〔地理志，昌虑县，属东海郡。宋白曰：徐州滕县，汉蕃、昌虑二县地。应劭注：蕃县，即小邾国。又有邾国滥城，在今县东南，即汉之昌虑县也。师古曰：虑，音庐。〕宪招诱五校余贼，与之拒守建阳。〔贤曰：建阳县，属东海郡；故城在今沂州丞县北。丞，时证翻。〕帝至蕃，〔贤曰：蕃，音皮，又音婆。地理志，蕃县，属鲁国。应劭曰：小邾国也。师古曰：白裒云：陈蕃为鲁相，国人为讳，改曰皮。此说非也。郡县之名，土俗各有别称，不必皆依本字。杜佑通典：蕃，音反。余谓「皮」字乃传写「反」字之误，当从通典。反，音孚袁翻。〕去宪所百余里，诸将请进；帝不听，知五校乏食当退，敕各坚壁以待其敝。顷之，五校果引去。帝乃亲临，四面攻宪，三日，大破之；佼强将其众降，〔降，户江翻。〕苏茂奔张步，宪及庞萌走保郯。八月，己酉，帝幸郯，留吴汉攻之，车驾转徇彭城、下邳。吴汉拔郯，董宪、庞萌走保胊。〔贤曰：胊县，属东海郡；今海州胊山县西有故胊城。胊，音劬。宋白曰：胊故城，在胊山县西九十里。〕刘纡不知所归，其军士高扈斩之以降。吴汉进围胊。

     张步闻耿弇将至，使其大将军费邑军历下，〔贤曰：历下城在今齐州历城县。考异曰：袁纪作「济南王费邑」，今从耿弇传。〕又令兵屯祝阿，〔地理志，祝阿县，属平原郡。贤曰：今齐州县，故城在今山茌县东北。天宝元年改祝阿为禹城，以县西有禹息故城也。〕别于泰山、锺〔【章：十二行本「锺」作「钟」；乙十一行本同；孔本同。下均同。】〕城列营数十以待之。弇渡河，先击祝阿，自旦攻城，日未中而拔之；故开围一角，令其众得奔归锺城。锺城人闻祝阿已溃，大恐惧，遂空壁亡去。

     费邑分遣弟敢守巨里。〔郡国志，济南历城有巨里聚。贤曰：一名巨合城，在今齐州全节县东南。〕弇进兵先胁巨里，严令军中趣修攻具，〔趣，读曰促。〕宣敕诸部，后三日当悉力攻巨里城；阴缓生口，令得亡归，以弇期告邑。邑至日，果自将精兵三万余人来救之。弇喜，谓诸将曰：「吾所以修攻具者，欲诱致之耳。〔诱，音酉。〕野兵不击，何以城为！」即分三千人守巨里；自引精兵上冈阪，〔尔雅曰：山脊曰冈，坡者曰扳。上，时掌翻。〕乘高合战，大破之，临陈斩邑；〔陈，读曰阵。〕既而收首级以示城中，城中凶惧。〔贤曰：凶，恐惧声，音呼勇翻。〕费敢悉众亡归张步。弇复收其积聚，〔复，扶又翻。积，子赐翻。聚，才喻翻。〕纵兵击诸未下者，平四十余营，遂定济南。〔郡国志：济南郡，在雒阳东千八百里。济，子礼翻。〕

     时张步都剧，使其弟蓝将精兵二万守西安，〔贤曰：西安，县名，属齐郡；故城在今青州临菑县西北。〕诸郡太守合万余人守临菑，〔临菑县，属齐郡。〕相去四十里。弇进军画中，〔贤曰：画中，邑名也。画，音胡麦翻。故城在今西安城东南；有澅水，因名焉。水经注：澅水东去临菑城十八里。〕居二城之间。弇视西安城小而坚，且蓝兵又精，临菑名虽大而实易攻，〔易，以豉翻。〕乃敕诸校后五日会攻西安。〔校，户教翻。〕蓝闻之，晨夜警守。至期，夜半，弇敕诸将皆蓐食，〔前书音义曰：未起而蓐中食也。〕会明，至临菑城。护军荀梁等争之，以为「攻临菑，西安必救之，攻西安，临菑不能救，不如攻西安。」弇曰：「不然，西安闻吾欲攻之，日夜为备，方自忧，何暇救人！临菑出不意而至，必惊扰，吾攻之一日，必拔。拔临菑，即西安孤，与剧隔绝，必复亡去，〔复，扶又翻。〕所谓『击一而得二』者也。若先攻西安，不能卒下，〔卒，读曰猝。〕顿兵坚城，死伤必多。纵能拔之，蓝引军还奔临菑，并兵合势，观人虚实；吾深入敌地，后无转输，旬月之间，不战而困矣。」遂攻临菑；半日，拔之，入据其城。张蓝闻之，惧，遂将其众亡归剧。

     弇乃令军中无得虏掠，须张步至乃取之，以激怒步。步闻，大笑曰：「以尤来、大彤十余万众，吾皆即其营而破之；今大耿兵少于彼，〔即，就也。贤曰：弇，况之长子，故呼为大耿。少，诗沼翻。〕又皆疲劳，何足惧乎！」乃与三弟蓝、弘、寿及故大彤渠帅重异等兵〔贤曰：重，姓；异，名。重，直龙翻。姓谱：南正重之后。〕号二十万，至临菑大城东，将攻弇。弇上书曰：「臣据临菑，深堑高垒；张步从剧县来攻，疲劳饥渴。欲进，诱而攻之；欲去，随而击之。臣依营而战，精锐百倍，以逸待劳，以实击虚，旬日之间，步首可获。」于是弇先出菑水上，〔水经：淄水出泰山莱芜县原山东北，过临菑县东。〕与重异遇；突骑欲纵，弇恐挫其锋，令步不敢进，故示弱以盛其气，乃引归小城，陈兵于内，使都尉刘歆、泰山太守陈俊分陈于城下。〔陈，读曰阵；下同。〕步气盛，直攻弇营，与刘歆等合战。弇升王宫坏台望之，〔贤曰：临菑，本齐国所都，即齐王宫中有坏台也。〕视歆等锋交，乃自引精兵以横突步陈于东城下，大破之。飞矢中弇股，〔中，竹仲翻。〕以佩刀截之，左右无知者。至暮，罢；弇明旦复勒兵出。〔复，扶又翻；下同。〕

     是时帝在鲁，闻弇为步所攻，自往救之。未至，陈俊谓弇曰：「剧虏兵盛，可且闭营休士，以须上来。」弇曰：「乘舆且到，〔乘，绳证翻。〕臣子当击牛、酾酒以待百官，〔酾，山宜翻。陆德明曰：以筐鲠酒。贤曰：滤也。〕反欲以贼虏遗君父邪！」〔遗，于季翻。〕乃出兵大战。自旦及昏，复大破之；杀伤无数，沟堑皆满。弇知步困将退，豫置左右翼为伏以待之；〔两旁伏兵如鸟之舒翼。〕人定时，步果引去，〔昏后，谓之人定时。〕伏兵起纵击，追至巨昧水上，〔贤曰：巨昧，水名，一名巨洋水，在今青州寿光县西。水经注：巨洋水出朱虚县东泰山，袁宏谓之巨昧，王韶之以为巨蔑；北过临胊县东，又北过临胊县西，又东北过寿光县西。昧，音莫葛翻。〕八九十里，僵尸相属，〔属，之欲翻。〕收得辎重二千余两。〔重，直用翻。两，音亮；下同。风俗通：车一乘为一两。箱、辕及轮两两而偶，故称两。〕步还剧，兄弟各分兵散去。

     后数日，车驾至临菑，自劳军，〔劳，力到翻。〕群臣大会。帝谓弇曰：「昔韩信破历下以开基，〔事见十卷高祖四年。〕今将军攻祝阿以发，此皆齐之西界，功足相方。而韩信袭击已降，将军独拔勍敌，其功又难于信也。〔勍，渠京翻。〕又，田横亨郦生，及田横降，高帝诏卫尉不听为仇；〔事见十一卷高帝五年。亨，与烹同。〕张步前亦杀伏隆，〔事见上三年。〕若步来归命，吾当诏大司徒释其怨，又事尤相类也。将军前在南阳，建此大策，〔谓三年冬弇从帝幸舂陵，自请平齐也。〕常以为落落难合，〔贤曰：落落，犹疏阔也。〕有志者事竟成也！」帝进幸剧。

     耿弇复追张步，步奔平寿，〔贤曰：平寿，县名，属北海郡；故城在今青州北海县。复，扶又翻。〕苏茂将万余人来救之。茂让步曰：「以南阳兵精，延岑善战，而耿弇走之，〔事见上三年。〕大王柰何就攻其营﹖既呼茂，不能待邪！」步曰：「负负，无可言者。」〔贤曰：负，愧也。再言负者，愧之甚也。〕帝遣使告步、茂，能相斩降者，封为列侯。〔降，户江翻。〕步遂斩茂，诣耿弇军门肉袒降；弇传诣行在所，〔传，直恋翻。〕而勒兵入据其城，〔平寿城也。〕树十二郡旗鼓，令步兵各以郡人诣旗下，众尚十余万，辎重七千余两，皆罢遣归乡里。张步三弟各自系所在狱，诏皆赦之，封步为安丘侯，〔地理志，安丘，侯国，属琅邪郡；又北海郡有安丘县。宋白曰：密州有安丘县，古根牟国城，汉为安丘；县有渠丘亭，故莒渠丘公所居也。〕与妻子居雒阳。

     于是琅邪未平，〔郡国志：琅邪郡，在雒阳东千五百里。〕上徙陈俊为琅邪太守；始入境，盗贼皆散。

     耿弇复引兵至城阳，〔地理志，城阳国，都莒。贤曰：城阳故城，在今沂州临沂县南。〕降五校余党，〔校，户教翻。〕齐地悉平，振旅还京师。弇为将，凡所平郡四十六，屠城三百，未尝挫折焉。

     十一月，大司徒伏湛免，以侯霸为大司徒。霸闻太原闵仲叔之名而辟之，既至，霸不及政事，徒劳苦而已。〔贤曰：劳其勤苦也。劳，音力到翻。〕仲叔恨曰：「始蒙嘉命，且喜且惧。今见明公，喜惧皆去。以仲叔为不&#65533;为搢腹S不当辟也。辟而不问，是失人也！」遂辞出，投劾而去。〔贤曰：按罪曰劾，自投其劾状而去也。投，犹下也。今有投辞、投牒之言也。劾，户概翻。〕

     初，五原人李兴、随昱、〔姓谱：随侯之后。又杜伯之玄孙为晋大夫，食采于随，曰随会。〕朔方人田飒、〔飒，音立。〕代郡人石鲔、闵堪各起兵自称将军。匈奴单于遣使与兴等和亲，欲令卢芳还汉地为帝。兴等引兵至单于庭迎芳；十二月，与俱入塞，都九原县；〔贤曰：九原，县名，属五原郡；故城在今胜州银城县。〕掠有五原、朔方、云中、定襄、鴈门五郡，并置守、令，与胡〔【章：十二行本「胡」下有「通」字；乙十一行本同；孔本同；张校同；退斋校同。】〕兵侵苦北边。

     冯异治关中，出入三岁，上林成都。〔贤曰：成都，言归附之多也。史记曰：一年成邑，二年成都。治，直之翻。〕人有上章言：「异威权至重，百姓归心，号为咸阳王。「帝以章示异；异惶惧，上书陈谢。诏报曰：「将军之于国家，义为君臣，恩犹父子，何嫌何疑，而有惧意！」

     隗嚣矜己饰智，每自比西伯，〔西伯，文王也。〕与诸将议欲称王。郑兴曰：「昔文王三分天下有其二，尚服事殷；〔论语载孔子之言。〕武王八百诸侯不谋同会，犹还兵待时；〔武王观兵孟津，诸侯不期而会者八百，皆曰：「纣可伐矣。」王曰：「汝未知天命。」乃还师。〕高帝征伐累年，犹以沛公行师。今令德虽明，世无宗周之祚；威略虽振，未有高祖之功；而欲举未可之事，昭速〔速，不速之速，明召也。〕祸患，〔昭，明也。〕无乃不可乎！」嚣乃止。后又广置职位以自尊高，郑兴曰：「夫中郎将、太中大夫、使持节官，皆王者之器，非人臣所当制也。无益于实，有损于名，非尊上之意也。」嚣病之而止。〔贤曰：病，犹难也。〕

     时关中将帅数上书言蜀可击之状，〔数，所角翻；下同。〕帝以书示嚣，因使击蜀以效其信。〔效，验也。〕嚣上书，盛言三辅单弱，刘文伯在边，〔卢芳自称刘文伯。〕未宜谋蜀。帝知嚣欲持两端，不愿天下统一，于是稍黜其礼，正君臣之仪。〔帝与嚣书，初用敌国礼，今黜其礼。〕帝以嚣与马援、来歙相善，数使歙、援奉使往来，劝令入朝，〔朝，直遥翻。〕许以重爵。嚣连遣使，深持谦辞，言无功德，须四方平定，退伏闾里。帝复遣来歙说嚣遣子入侍，〔复，扶又翻。说，输芮翻；下同。〕嚣闻刘永、彭宠皆已破灭，乃遣长子恂随歙诣阙；帝以为胡骑校尉，封镌羌侯。〔胡骑校尉，武帝置，秩二千石。贤曰：镌，谓镌凿也。镌，子全翻。〕

     郑兴因恂求归葬父母，嚣不听，而徙兴舍，益其秩礼。兴入见曰：「今为父母未葬，乞骸骨；〔为，于伪翻。〕若以增秩徙舍，&#65533;之饇扈d，是以亲为饵也，〔贤曰；犹钓饵也。〕无礼甚矣，将军焉用之！〔焉，于虔翻。〕愿留妻子独归葬，将军又何猜焉！」嚣乃令与妻子俱东。马援亦将家属随恂归雒阳，以所将宾客猥多，求屯田上林苑中；帝许之。〔将，如字。〕

     嚣将王元以为天下成败未可知，不愿专心内事，说嚣曰：「昔更始西都，四方飨应，天下喁喁，〔贤曰：喁喁，鱼口向上也；音鱼容翻。〕谓之太平；一旦坏败，将军几无所厝。〔事见上卷元年。〕今南有子阳，北有文伯，江湖海岱，王公十数，而欲牵儒生之说，〔贤曰：儒生，谓马援说嚣归光武。余谓儒生，指郑兴、班彪等。〕弃千乘之基，〔列国之赋，兵车千乘。乘，绳证翻。〕羁旅危国以求万全，此循覆车之轨者也。今天水完富，士马最强，元请以一丸泥为大王东封函谷关，〔为，于伪翻。〕此万世一时也。若计不及此，且畜养士马，〔畜，许六翻。〕据隘自守，旷日持久，以待四方之变；图王不成，其敝犹足以霸。〔前书徐乐之言。〕要之，鱼不可脱于渊，神龙失势，与蚯蚓同！」〔老子曰：鱼不可脱于泉。脱，失也，失泉则涸矣。慎子曰：腾蛇游雾，飞龙乘云；云罢雾除，与蚯蚓同，失其所乘故也。〕嚣心然元计，虽遣子入质，〔质，音致。犹负其险阨，欲专制方面。

     申屠刚谏曰：「愚闻人所归者天所与，人所畔者天所去也。本朝诚天之所福，非人力也。〔贤曰：本朝，谓光武也。〕今玺书数到，〔数，所角翻。〕委国归信，欲与将军共同吉凶。布衣相与，尚有没身不负然诺之信，况于万乘者哉！今何畏何利，而久疑若是﹖〔贤曰：言从汉何畏，附蜀何利，而久疑不决。〕卒有非常之变，〔卒，读曰猝。〕上负忠孝，下愧当世。夫未至豫言，固常为虚；及其已至，又无所及；是以忠言至谏，希得为用，诚愿反复愚老之言！」嚣不纳，于是游士长者稍稍去之。

     王莽末，交趾诸郡闭境自守。〔贤曰：交趾郡，今交州县也，南滨大海。舆地志云：其夷足大指开析；两足并立则相交。应劭曰：始开北方，遂交于南方，为子孙基址也。余按武帝元鼎六年，置交趾州，治广信；时已开朔方，遂交于南方，为子孙基趾也。七郡，谓南海、苍梧、郁林、合浦、交趾、九真、日南，并属交州。余谓唐之交州、峰州皆汉交趾郡之地，固不可指唐交趾一县而言也。〕岑彭素与交趾牧邓让厚善，与让书，陈国家威德；又遣偏将军屈充移檄江南，班行诏命。〔屈，其勿翻。〕于是让与江夏太守侯登、武陵太守王堂、长沙相韩福、桂阳太守张隆、零陵太守田翕、苍梧太守杜穆、交趾太守锡光等相率遣使贡献；〔郡国志：江夏郡，在雒阳南千五百里。武陵郡，在雒阳南二千一百里。长沙郡，在雒阳南二千八百里。桂阳郡，在雒阳南三千九百里。零陵郡，在雒阳南三千三百里。苍梧郡，在雒阳南六千四百一十里。交趾郡，在雒阳南万一千里。夏，户雅翻。守，式又翻；下同。锡，姓；光，名。〕悉封为列侯。锡光者，汉中人，在交趾，教民夷以礼义；帝复以宛人任延为九真太守，〔郡国志：九真郡，在雒阳南万一千五百八里。复，扶又翻。任，音壬。〕延教民耕种嫁娶，故岭南华风始于二守焉。

     是岁，诏征处士太原周党、会稽严光等至京师。〔处，昌吕翻。会，古外翻。〕党入见，伏而不谒，〔凡朝谒者，必拜稽首，以姓名自言。见，贤遍翻。〕自陈愿守所志。博士范升奏曰：「伏见太原周党、东海王良、山阳王成等，蒙受厚恩，使者三聘，乃肯就车；及陛见帝廷，〔见，贤遍翻。〕党不以礼屈，伏而不谒，偃蹇骄悍，同时俱逝。党等文不能演义，武不能死君。钓采华名，庶几三公之位。〔几，居希翻。〕臣愿与坐云台之下，〔续汉志曰：云台，周家之所造，图书、术籍、珍玩、宝怪皆藏焉。〕考试图国之道。不如臣言，伏虚妄之罪；而敢私窃虚名，夸上求高，皆大不敬！」书奏，诏曰：「自古明王、圣主，必有不宾之士，伯夷、叔齐不食周粟，太原周党不受朕禄，亦各有志焉。其赐帛四十匹，罢之。」

     帝少与严光同游学，〔少，诗沼翻。〕及即位，以物色访之，〔贤曰：以其形貌求之。〕得于齐国，累征乃至；拜谏议大夫，不肯受，去，耕钓于富春山中。〔地理志，富春县，属会稽郡。贤曰：今杭州富阳县，本汉富春县，避晋简文帝郑太后讳，改曰富阳。〕以寿终于家。

     王良后历沛郡太守、大司徒司直，在位恭俭，布被瓦器，妻子不入官舍。后以病归，一岁复征；〔复，扶又翻。〕至荥阳，疾笃，不任进道，〔言以疾笃稽留道上，不进于行也。任，音壬。〕过其友人。友人不肯见，曰：「不有忠言奇谋而取大位，何其往来屑屑不惮烦也！」〔扬雄方言曰：屑屑，不安也；秦、晋曰屑屑。郭景纯曰：往来貌。〕遂拒之。良凓，自后连征不应，卒于家。〔卒，子恤翻。〕

     元帝之世，莎车王延尝为侍子京师，慕乐中国。〔乐，音洛。〕及王莽之乱，匈奴略有西域，唯延不肯附属；常敕诸子：「当世奉汉家，不可负也！」延卒，子康立。康率旁国拒匈奴，〔旁国，犹邻国也。〕拥卫故都护吏士、妻子千余口；〔王莽之乱，西域攻没都护，其吏士、妻子皆不得还。〕檄书河西，问中国动静。窦融乃承制立康为汉莎车建功怀德王、西域大都尉，五十五国皆属焉。

