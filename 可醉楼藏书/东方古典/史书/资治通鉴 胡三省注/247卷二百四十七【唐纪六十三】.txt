卷第二百四十七【唐纪六十三】纪昭阳大渊献（癸亥），尽阏逢困敦（甲子）七月，凡一年有奇。

     武宗至道昭肃孝皇帝中

     会昌三年〔（癸亥、八四三）〕

     春，正月，回鹘乌介可汗帅众侵逼振武，刘沔遣麟州刺史石雄、都知兵马使王逢帅沙陀朱邪赤心三部及契苾、拓跋三千骑袭其牙帐，〔拓跋，即党项部落也。帅，读曰率，契，欺讫翻。考异曰：旧回鹘传云丰州刺史石雄。后唐献祖纪年录云石州刺史石雄。按是时田牟为丰州刺史。今从实录。〕沔自以大军继之。雄至振武，登城望回鹘之众寡，见毡车数十乘，〔毡车，以毡为车屋。乘，绳证翻。〕从者皆衣朱碧，类华人；〔从，才用翻；下侍从同。衣，于既翻。华人，谓中国人也。〕使谍问之，曰：「公主帐也。」雄使谍告之曰：〔谍，达协翻，间也。〕「公主至此，家也，当求归路！今将出兵击可汗，请公主潜与侍从相保，驻车勿动！」雄乃凿城为十余穴，引兵夜出，直攻可汗牙帐，至其帐下，虏乃觉之。可汗大惊，不知所为，弃辎重走，〔重，直用翻。〕雄追击之；庚子，大破回鹘于杀胡山，〔杀胡山即黑山。〕可汗被疮，与数百骑遁去，雄迎太和公主以归。〔考异曰：旧石雄传曰：「三年，回鹘大略云、朔，刘沔以太原之师屯于云州。沔谓雄曰：『国家以公主之故，不欲急攻；我辈捍边，但能除患，专之可也。』雄受教，自选劲骑，得沙陀部落，兼契苾、拓跋杂虏，夜发马邑，径趋乌介之牙。时虏帐逼振武，雄既入城，登堞视其众寡，见毡车数十云云。遂迎公主还太原。」回鹘传：「乌介去幽州八十里下营。是夜，河东刘沔帅兵奄至。乌介惊走，东北依和解室韦下营，不及将太和公主同走。石雄兵遇公主帐，因迎归国。」后唐献祖纪年录曰：「沔表帝为前锋。回鹘可汗树牙于杀胡山，帝与石雄衔枚夜进，围其牙帐，乌介可汗轻骑而遁。帝于牙帐谒见太和公主，奉而归国。」按一品集，会昌二年十月十七日状：「访闻刘沔颇练边事，唯临机决策，不免迟疑。深恐过为慎重，渐失事机。望赐刘沔诏：『比缘回鹘未为侵援，且务绥怀。今既杀戮边人，驱劫牛马，频已有诏速令驱除。自度便宜，临机应变，不得过怀疑虑，皆待朝廷指挥。既假以使名，令为诸军节制，边境之事皆以责成。向后或要移营进军，一切自取机便，不必皆候进止！』实录：戊寅，诏刘沔云云如前。据德裕此状，则沔岂敢不俟诏旨，擅遣石雄袭击可汗牙帐，况已有不须闻奏之诏也。旧德裕传：「德裕曰：『杷头烽北便是沙碛，彼中野战须用骑兵，若以步卒敌之，理难必胜。今乌介所恃者公主，如令勇将出骑，夺得公主，虏自败矣。』上然之，即令德裕草制处分。」伐叛记曰：「上问讨袭之计，德裕奏：『若以步兵与回鹘野战，必无胜理。回鹘常质公主同行，臣思得一计。料回鹘必未知有斫营，石雄骁勇无敌，若令拣蕃、浑及汉兵锐卒，衔枚夜进，必取得公主，兼可汗可擒。』上从之。遂令石雄领蕃、浑及汉兵夜进，回鹘果无游弈伏道，直至帐幕方觉。遂取得公主，惟可汗轻骑而遁。」按德裕寻自请驻斫营事，而石雄于城上见公主牙帐迎得之，非因德裕之策。今不取。〕斩首万级，降其部落二万余人。丙午，刘沔捷奏至。

     李思忠入朝，自以回鹘降将，惧边将猜忌，〔降，户江翻。将，即亮翻。〕乞并弟思贞等及爱弘顺皆归阙庭。〔【章十二行本「庭」下有「上从之」三字；乙十一行本同；孔本同；张校同；退斋校同。】〕

     庚戍，以石雄为丰州都防御使。〔赏破回鹘之功也。〕

     乌介可汗走保黑车子族，〔胡峤曰：辖戛之北单于突厥，又北黑车子，善作车帐，其人知孝义，地贫无所产。详考新旧书，黑车子即室韦之一种。按是时赐黠戛斯诏云，黑车子去汉界一千余里。考异曰：旧回鹘传云：「乌介惊走东北约四百里外，依和解室韦下营，嫁妹与至韦，依附之。」今从伐叛记、实录、新传。旧张仲武传又云：「乌介既败，乃依康居梂活，尽徙余种寄托黑车子。」盖以李德裕纪圣功碑云：「乌介并丁令以图安，依康居而求活，尽徙余种，屈意黑车。」彼所谓康居，用郅支故事耳；致此误也。〕其溃兵多诣幽州降。

     二月，庚申朔，日有食之。

     诏停归义军，〔置归义军见上卷上年。〕以其士卒分隶诸道为骑兵，优给粮赐。

     辛未，黠戛斯遣使者注吾合索献名马二；〔新书曰：注吾，虏姓也。合言猛，素者左也，谓武猛善左射者。「索」作「素」。宋白曰：索，上声。〕诏太仆卿赵蕃饮劳之。〔饮，于禁翻。劳，力到翻。〕甲戍，上引对，班在勃海使之上。

     上欲令赵蕃就颉戛斯求安西、北庭，李德裕等上言：「安西去京师七千余里，北庭五千余里，借使得之，当复置都护，〔复，扶又翻。〕以唐兵万人戍之。不知此兵于何处追发，馈运从何道得通，此乃用实费以易虚名，非计也。」〔考异曰：德裕传曰：「三年二月，赵蕃奏黠戛斯攻安西、北庭都护府，宜出师影援。」德裕奏辞与此同。献替记曰：「三年，二月十一日，延英，德裕奏：『九日奉宣，令臣等向赵蕃说，于黠戛斯处邀求安西、北庭。深恐不可，』其下辞亦与此同。按实录：「辛未，注吾合索始至，命赵蕃饮劳之。丙子，中书门下奏九日奉宣，」其辞亦与献替记同。不知宋据何书得此辛未及丙子日也。今且没其日，系于注吾合索入对之下以传疑。〕上乃止。

     中书侍郎、同平章事崔珙罢为右仆射。

     黠戛斯求册命，李德裕奏，宜与之结欢，令自将兵求杀使者罪人〔黠戛斯遣使者送太和公主，为回鹘所杀，事见上卷上年。〕及讨黑车子。上恐加可汗之名即不修臣礼，踵回鹘故事求岁遗及卖马，〔遗，唯季翻；下同。〕犹豫未决。德裕奏：「黠戛斯已自称可汗，今欲藉其力，恐不可吝此名。回鹘有平安、史之功，故岁赐绢二万匹，且与之和市。黠戛斯未尝有功于中国，岂敢遽求赂遗乎！若虑其不臣，当与之约，必如回鹘称臣，乃行册命；又当叙同姓以亲之，使执子孙之礼。」上从之。

     庚寅，太和公主至京师，改封安定大长公主；〔太和公主以长庆元年嫁回鹘，至此得还。「安定」，新书作「定安」。长，知丈翻。〕诏宰相帅百官迎谒于章敬寺前。〔帅，读曰率。〕公主诣光顺门，去盛服，脱簪珥，谢回鹘负恩、和蕃无状之罪。〔唐公主入蕃者谓之「和蕃公主」，今太和公主以回鹘犯边，故自谢和蕃无状。去，羌吕翻。〕上遣中使慰谕，然后入宫。阳安等六〔【七】〕公主不来慰问安定公主，各罚俸物及封绢。〔阳安公主，顺宗之女。宋白曰：不至者，阳安、宣城、真宁、义宁、临真、真源、义昌六七公主。〕

     赐魏博节度使何重顺名弘敬。

     三月，以太仆卿赵蕃为安抚黠戛斯使。上命李德裕草赐黠戛斯可汗书，谕以「贞观二十一年黠戛斯先君身自入朝，〔「二十一年」，当作「二十二年」。〕授左屯卫将军、坚昆都督，迄于天宝，朝贡不绝。比为回鹘所隔，〔比，毗至翻。〕回鹘凌虐诸蕃，可汗能复雠雪怨，茂功壮节，近古无俦。今回鹘残兵不满千人，散投山谷，可汗既与为怨，须尽歼夷；〔歼，子廉翻，灭也。〕傥留余烬，必生后患。又闻可汗受氏之源，与我同族，〔孔颖达曰：天子赐姓、赐氏；诸侯但得赐氏，不得赐姓，降于天子也。故隐八年左传云：无骇卒，公问族于众仲。众仲对曰：「天子建德，因生以赐姓，胙之土而命之氏。诸侯以字为谥，因以为族。官有世功，则有官族；邑亦如之。」以此言之，天子因诸侯先祖所生赐之曰姓。杜预注云：若舜生妫汭，赐姓曰妫；封舜之后于陈，以所封之土命为氏。舜后姓妫而氏曰陈。故郑驳异义云：炎帝姓姜，太皞之所赐也。黄帝姓姬，炎帝之所赐也。故尧赐伯夷姓曰姜，赐禹姓曰姒，赐契姓曰子，赐稷姓曰姬，着在书传。如郑此言，是天子赐姓也。诸侯赐卿大夫以氏。若同姓，公之子曰公子，公子之子曰公孙，公孙之子其亲已远，不得上达于公，故以王父字为氏。若适夫人之子，则以五十字伯、仲为氏，若鲁之仲孙、季孙是也。若庶子、妾子，则以二十字为氏，若臧氏、展氏是也。若异姓，则以父、祖官及所食之邑为氏；以官为氏者，则司马、司城是也；以邑为氏者，若韩、赵、魏是也。凡赐氏族者，此为卿乃赐，有大功者生赐以族，若叔孙得臣是也。虽公子之长有大功德，则以公子之字赐以为族，若襄仲遂是也。其无功德，死后乃赐族，若无骇是也。若子孙若为卿，其君不赐族，自以王父字为族也。氏、族，对之为别，散则通也。故左传问族于众仲下云，「公命以字为展氏」是也。其姓与氏散亦得通，故春秋有姜氏、子氏，姜、子皆姓而云氏是也。〕国家承北平太守之后，可汗乃都尉苗裔。〔北平太守，谓李广。都尉，谓李陵。〕以此合族，尊卑可知。今欲册命可汗，特加美号，缘未知可汗之意，且遣谕怀。待赵蕃回日，别命使展礼。」自回鹘至塞上及黠戛斯入贡，每有诏敕，上多命德裕草之。德裕请委翰林学士，上曰：「学士不能尽人意，须卿自为之。」

     刘沔奏：「归义军回鹘三千余人及酋长四十三人准诏分隶诸道，皆大呼，连营据滹沱河，〔酋，慈由翻。长，知丈翻。呼，火故翻。章怀太子后汉书注曰：山海经注云：大戏之山，滹沱之水出焉，在今代州繁畤县东，流入定州深泽县界。九域志忻、代二州注皆有滹沱水。〕不肯从命，已尽诛之。回鹘降幽州者前后三万余人，皆散隶诸道。」

     李德裕追论维州悉怛谋事〔事见二百四十四卷文宗太和五年。〕云：「维州据高山绝顶，三面临江，在戎虏平川之冲，是汉地入兵之路；初，河、陇并没，唯此独存。吐蕃潜以妇人嫁此州门者，二十年后，两男长成，〔长，知两翻。〕窃开垒门，引兵夜入，遂为所陷，号曰无忧城。从此得并力于西边，更无虞于南路。〔并力于西边，谓吐蕃并力以攻岐、陇、邠、泾、灵、夏也。无虞于南路，谓西川在吐蕃之南也。自长安言之，西川亦在剑关之南。若吐蕃寇蜀，则南路自维、茂入，北路自巂州入。〕凭陵近甸，旰食累朝。〔朝，直遥翻。旰，古案翻。〕贞元中，韦皋欲经略河、湟，须此城为始。万旅尽锐，急攻数年，虽擒论莽热而还，〔还，从宣翻，又如字。〕城坚卒不可克。〔见二百三十六卷德宗贞元十七、十八年。卒，子恤翻。〕

     臣初到西蜀，外扬国威，中缉边备。其维州熟臣信令，空壁来归，臣始受其降，南蛮震慑，山西八国，皆愿内属。其吐蕃合水、栖鸡等城，〔翼州有合江守捉城，与栖鸡城本皆唐地，没于吐蕃。〕既失险阨，自须抽归，可减八处镇兵，坐收千余里旧地。且维州未降前一年，吐蕃犹围鲁州，〔鲁州，河曲六胡州之一也，在宥州西界。〕岂顾盟约！臣受降之初，指天为誓，面许奏闻，各加酬赏。当时不与臣者，望风疾臣，诏臣执送悉怛谋等令彼自戮，臣宁忍以三百余人命弃信偷安！累表陈论，乞垂矜舍，答诏严切，竟令执还。体备三木，舆于竹畚，〔畚，布忖翻。〕及将就路，冤叫呜呜，将吏对臣，无不陨涕。其部送者更为蕃帅讥诮，云既已降彼，〔此言吐蕃谓中国为彼也。帅，所类翻。〕何用送来！复以此降人戮于汉境之上，〔复，扶又翻。〕恣行残忍，用固携离；〔谓戎蛮有携离内向之心者，畏吐蕃屠戮之惨，不敢复怀反侧，以威虐固制之。〕至乃掷其婴孩，承以枪槊。绝忠款之路，快凶虐之情，从古已来，未有此事。虽时更一纪，〔更，工衡翻。十二年为一纪。太和五年悉怛谋死，是年适十二年。〕而运属千年，〔谓千载一遇之运也。属，之欲翻。〕乞追奖忠魂，各加褒赠！」诏赠悉怛谋右卫将军。

     臣光曰：论者多疑维州之取舍，不能决牛、李之是非。臣以为昔荀吴围鼓，鼓人或请以城叛，吴弗许，曰：「或以吾城叛，吾所甚恶也，人以城来，吾独何好焉！〔恶，乌路翻。好，呼到翻；下同。〕吾烈可以欲城而迩奸。」使鼓人杀叛者而缮守备。〔见春秋左氏传。〕是时唐新与吐蕃修好而纳其维州，以利言之，则维州小而信大；以害言之，则维州缓而关中急。然则为唐计者，宜何先乎﹖悉怛谋在唐则为向化，在吐蕃不免为叛臣，其受诛也又何矜焉！且德裕所言者利也，僧孺所言者义也，匹夫徇利而忘义犹耻之，况天子乎！譬如邻人有牛，逸而入于家，或劝其兄烕之，或劝其弟攘之。劝归者曰：「攘之不义也，且致讼。」劝攘者曰：「彼尝攘吾羊矣，何义之拘！牛大畜也，〔畜，许救翻。〕鬻之可以富家。」以是观之，牛、李之是非，端可见矣。〔元佑之初，弃米脂等四寨以与西夏，盖当时国论大指如此。〕

     夏，四月，辛未，李德裕乞退就闲局，上曰：「卿每辞位，使我旬日不得所。〔不得所，犹言不安其所也。〕今大事皆未就，卿岂得求去！」

     初，昭义节度使刘从谏累表言仇士良罪恶，〔见二百四十五卷文宗太和八年。〕士良亦言从谏窥伺朝廷。〔伺，相吏翻。〕及上即位，从谏有马高九尺，献之，上不受。〔周礼：马八尺以上为龙，七尺以上为騋，六尺以上为马。马高九尺，盖稀有也。高，古报翻。〕从谏以为士良所为，怒杀其马，由是与朝廷相猜恨。遂招纳亡命，缮完兵械，邻境皆潜为之备。

     从谏榷马牧及商旅，岁入钱五万缗，〔榷，古岳翻。〕又卖铁、煮盐亦数万缗。大商皆假以牙职，〔牙职，牙前将校之职。〕使通好诸道，因为贩易。商人倚从谏势，所至多陵轹将吏，诸道皆恶之。〔好，呼到翻。轹，郎狄翻。恶，乌路翻。〕

     从谏疾病，谓妻裴氏曰：「吾以忠直事朝廷，而朝廷不明我志，诸道皆不我与。我死，他人主此军，则吾家无炊火矣！」乃与幕客张谷、陈扬庭谋效河北诸镇，以弟右骁卫将军从素之子稹为牙内都知兵马使，从子匡周为中军兵马使，〔稹，止忍翻。考异曰：实录作「庄周」。今从一品集。〕孔目官王协为押牙亲事〔【严：「事」改「军」。】〕兵马使，以奴李士贵为使宅十将兵马使，刘守义、刘守忠、董可武、崔玄度分将牙兵。谷，郓州人；〔郓，音运。〕扬堥，洪州人也。

     从谏寻薨，稹秘不发丧。王协为稹谋曰：〔为，于伪翻。〕「正当如宝历年样为之，〔敬宗宝历元年，刘悟死，从谏得袭，事见二百四十三卷。〕不出百日，旌节自至。但严奉监军，厚遗敕使，〔遗，唯季翻。〕四境勿出兵，城中暗为备而已。」使押牙姜崟奏求国医，上遣中使解朝政以医问疾。〔崟，鱼音翻。解，户买翻，姓也。〕稹又逼监军崔士康奏称从谏疾病，请命其子槙为留后。上遣供奉官薛士干往谕指云：「恐从谏疾未平，宜且就东都疗之；俟稍瘳，别有任使。仍遣稹入朝，必厚加官爵。」〔供奉官，亦宦者也。〕

     上以泽潞事谋于宰相，宰相多以为：「回鹘余烬未灭，边境犹须警备，复讨泽潞，〔复，扶又翻。〕国力不支，请以刘槙权知军事。」谏官及群臣上言者亦然。李德裕独曰：「泽潞事体与河朔三镇不同。河朔习乱已久，人心难化，是故累朝以来，置之度外。泽潞近处心腹，〔处，昌吕翻。〕一军素称忠义，尝破走朱滔，擒卢从史。〔走朱滔见二百三十一卷德宗贞元元年。擒卢从史见二百三十八卷宪宗元和三年。〕顷时多用儒臣为帅，〔帅，所类翻。〕如李抱真成立此军，〔见二百二十三卷代宗永泰元年。〕德宗犹不许承袭，使李缄护丧归东都。〔见二百三十五卷贞元十年。〕敬宗不恤国务，宰相又无远略，刘悟之死，因循以授从谏。从谏跋扈难制，累上表迫胁朝廷，〔事见文宗纪。〕今垂死之际，复以兵权擅付竖子。朝廷若又因而授之，则四方诸镇谁不思效其所为，天子威令不复行矣！」〔复，扶又翻。〕上曰：「卿以何术制之﹖果可克否﹖」对曰：「稹所恃者河朔三镇。但得镇、魏不与之同，则稹无能为也。若遣重臣往谕王元逵、何弘敬，〔王元逵，镇帅；何弘敬，魏帅也。〕以河朔自艰难以来，列圣许其传袭，已成故事，与泽潞不同。今朝廷将加兵泽潞，不欲更出禁军至山东。其山东三州隶昭义者，委两镇攻之；〔山东三州，谓邢、洺、磁也。〕兼令徧谕将士，以贼平之日厚加官赏。苟两镇听命，不从旁沮桡官军，〔沮，在吕翻。桡，奴教翻，又奴巧翻。〕则稹必成擒矣！」上喜曰：「吾与德裕同之，保无后悔。」遂决意讨稹，〔考异曰：按旧纪、传及实录所载德裕之语，皆出于伐叛记。伐叛记系于四月刘从谏始亡之时。至此，君相诛讨之意已决，百官集议及宰臣再议，皆备礼耳。德裕之言当在事初，实录置此，误也。〕群臣言者不复入矣。〔复，扶又翻；下同。〕

     上命德裕草诏赐成德节度使王元逵、魏博节度使何弘敬，其略曰：「泽潞一镇，与卿事体不同，勿为子孙之谋，欲存辅车之势。〔古语云：辅车相依。车，尺遮翻。〕但能显立功效，自然福及后昆。」丁丑，上临朝，称其语要切，曰：「当如此直告之是也！」又赐张仲武诏，以「回鹘余烬未灭，塞上多虞，专委卿御侮。」〔以乌介可汗尚在黑车子也。〕元逵、弘敬得诏，悚息听命。

     解朝政至上党，〔考异曰：实录云：「时从谏死二十日矣。」按姜崟等云，自四月六日后不见本使。而辛巳为从谏辍朝，自六日至辛巳，纔十八日耳。实录自相违，今不取。〕刘稹见朝政曰：「相公危困，不任拜诏。」〔任，音壬。〕朝政欲突入，兵马使刘武德、董可武蹑帘而立，朝政恐有他变，遽走出。稹赠赆直数千缗，〔赆，徐刃翻。〕复遣牙将梁叔文入谢。薛士干入境，俱不问从谏之疾，直为已知其死之意。都押牙郭谊等乃大出军，至龙泉驿迎候敕使，请用河朔事体；又见监军言之，崔士康懦怯，不敢违。于是将吏扶稹出见士众，发丧。士干竟不得入牙门，稹亦不受敕命。谊，兖州人也。解朝政复命，上怒，杖之，配恭陵；囚姜崟、梁叔文。

     辛巳，始为从谏辍輣，〔为，于伪翻。〕赠太傅，诏刘稹护丧烕东部。又召见刘从素，令以书谕稹，〔令父以书谕其子也。从素时在朝为右骁卫将军。见，贤遍翻。〕稹不从。丁亥，以忠武节度使王茂元为河阳节度使，邠宁节度使王宰为忠武节度使。茂元，栖曜之子；宰，智与之子也。〔王栖曜见二百三十卷德宗兴元元年。王智兴始见二百二十七卷建中二年。〕

     黄州刺史杜牧上李德裕书，自言：「尝问淮西将董重质以三州之众四岁不破之由，重质以为由朝廷征兵太杂，客军数少，既不能自成一军，事须帖付地主。势羸力弱，心志不一，多致败亡。故初战二年，战则必胜，是多杀客军。及二年已后，客军殚少，止与陈许、河阳全军相搏，〔陈许，谓李光颜之兵；河阳，谓乌重胤之兵。〕纵使唐州兵不能因虚取城，〔唐州谓李愬之兵。〕蔡州事力亦不支矣。其时朝廷若使鄂州、寿州、唐州只保境，不用进战，但用陈许、郑滑两道全军，帖以宣、润弩手，令其守隘，即不出一岁，无蔡州矣。今者上党之叛，复与淮西不同。〔复，扶又翻。〕淮西为寇仅五十岁，其人味为寇之腴，见为寇之利，风俗益固，气焰已成，自以为天下之兵莫与我敌，根深源阔，取之固难。夫上党则不然。自安、史南下，不甚附隶；〔肃宗时蔡肴德攻上党不能克。〕建中之后，每奋忠义；是以郳公抱真能窘田悦，走朱滔，〔郳，五稽翻。李抱真封郳公。窘田悦见二百二十七卷德宗建中二年、三年。〕常以孤穷寒苦之军，横折河朔强梁之众。〔折，之舌翻。〕以此证验，人心忠赤，习尚专一，可以尽见。刘悟卒，从谏求继，与扶同者，只郓州随来中军二千耳。〔扶同，犹今俗言扶合也。刘悟自郓帅滑，自滑徙潞，郓兵二千实从之，唐末所谓元从也。〕值宝历多故，因以授之。今纔二十余岁，〔按宝历元年，以昭义节授刘从谏，至是年纔十九年。〕风俗未改，故老尚存，虽欲劫之，必不用命。今成德、魏博虽尽节效顺，亦不过围一城，攻一堡，系累牦老而已。〔累，伦追翻。牦，直二翻。〕若使河阳万人为垒，窒天井之口，〔天井关在泽州晋城县南，亦名太行关，关南有天井泉三所，故名。杜牧此说，欲杜潞人之南窥怀、洛也。〕高壁深堑，勿与之战。只以忠武、武宁两军，〔忠武，陈&#8231;许兵；武宁，徐州兵。〕帖以青州于五千精甲，宣、润二千弩手，径捣上党，不过数月，必覆其巢穴矣！」时德裕制置泽潞，亦颇采牧言。

     上虽外尊宠仇士良，内实忌恶之。〔恶，乌路翻。〕士良颇觉之，遂以老病求散秩。诏以左卫上将军兼内侍监、知省事。〔知内侍省事。〕

     李德裕言于上曰：「议者皆云刘悟有功，〔刘悟以诛李师道为功。〕稹未可亟诛，宜全恩礼。请下百官议，〔下，户稼翻。〕以尽人情。」上曰：「悟亦何功，当时迫于救死耳，非素心徇国也。藉使有功，父子为将相二十余年，国家报之足矣，稹何得复自立！〔复，扶又翻。〕朕以为凡有功当显赏，有罪亦不可苟免也。」德裕曰：「陛下之言，诚得理国之要。」

     五月，李德裕言太子宾客、分司李宗闵与刘从谏交通，不宜寘之东都。戊戍，以宗闵为湖州刺史。〔史言李德裕修怨。考异曰：献替记曰：「四月十九日，上言：『东都李宗闵，我闻比与从谏交通。今泽潞事如何﹖可别与一官，不要令在东都。』德裕曰：『臣等续商量。』上又云：『不可与方镇，只与一远郡！』德裕又奏云：『须与一郡！』」此盖德裕自以宿憾刘稹事害宗闵，畏人讥议，故于献替记载此语以隐其迹耳。今从实录。〕

     河阳节度使王茂元以步骑三千守万善；〔九域志：怀州河内县有万善镇。〕河东节度使刘沔步骑二千守芒车关，〔芒车关即昂车关。魏收地形志：上党郡沾县有昂车岭。其地当在唐仪州东南界石会关之西。新唐志：潞州武乡县北有昂车关。〕步兵一千五百军榆社；〔九域志：辽州辽山县有榆社镇，唐之榆社县也。宋白曰：榆社县，隋开皇十六年置，今潞州襄垣县理是也。因今县西北榆社故城为名。成德节度仗王元逵以步骑三千守临洺，掠尧山；〔尧山本柏人县，天宝元年更名，属邢州。宋白曰：以唐尧大麓之地名之。洺，音名。〕河中节度使陈夷行以步骑一千守翼城，步兵五百益〔【严：「益」改「掠」。】〕冀氏。〔冀氏，本汉猗氏县地，后魏于古猗氏县城南置冀氏郡及冀氏县，隋废郡存县，唐属晋州。九域志：在州东北二百八十里。〕辛丑，制削夺刘从谏及子稹官爵，以元逵为泽潞北面招讨使，何弘敬为南面招讨使，与夷行、刘沔、茂元合力攻讨。

     先是河朔诸镇有自立者，〔先，悉荐翻。〕朝廷必先有吊祭使，次册赠使，宣慰使继往商度军情。〔度，徒洛翻。〕必不可与节，则别除一官；俟军中不听出，然后始用兵。故常及半岁，军中得缮完为备。至是，宰相亦欲且遣使开谕，上即命下诏讨之。〔考异曰：献替记曰：「五月十一日，德裕疾病，先请假在宅。李相绅其日亦请假。李相让夷独对，上便决攻讨之意。李相归中书后，录圣意四纸，令德裕草制。至薄晚封进，明日遂降麻处分。」旧本纪，九月下制讨稹。今从实录。〕王元逵受诏之日，出师屯赵州。〔九域志：镇州南至赵州九十五里。〕

     壬寅，以翰林学士承旨崔铉为中书侍郎、同平章事。〔翰林学士第一厅为承旨厅，以翰林学士久次者为之。考异曰：实录，李让夷引铉为相。今从补国史。〕铉，元略之子也。〔崔元略见二百二十三卷敬宗宝历元年。〕上夜召学士韦琮，以铉名授之，令草制，宰相、枢密皆不之知。时枢密使刘行深、杨钦义皆愿悳，不敢预事，老宦者尤之曰：「此由刘、杨懦怯，堕败旧风故也。」〔堕，读曰隳。败，补迈翻。〕琮，干度之子也。〔韦干度宪宗朝为吏部郎中。〕

     以武宁节度使李彦佐为晋绛行营诸军节度招讨使。

     刘沔自代州还太原。〔以回鹘已破走也。〕

     筑望仙观于禁中。〔会要，是年修望仙楼及廊舍，共五百三十九间。观，古玩翻。〕

     六月，王茂元遣兵马使马继等将步骑二千军于天井关南科斗店，刘槙遣衙内十将薛茂卿将亲军二千拒之。

     黠戛斯可汗遣将军温仵合入贡。〔仵，音午。〕上赐之书，谕以速平回鹘、黑车子，乃遣使行册命。

     癸酉，仇士良以左卫上将军、内侍监致仕。其党送归私第，士良教以固权宠之术曰：「天子不可令闲，常宜以奢靡娱其耳目，使日新月盛，无暇更及他事，然后吾辈可以得志。慎勿使之读书，亲近儒生，〔近，其靳翻。〕彼见前代兴亡，心知忧惧，则吾辈疏斥矣。」其党拜谢而去。〔观仇士良之教其党，则阉寺岂可亲近哉！〕

     丙子，诏王元逵、李彦佐、刘沔、王茂元、何弘敬以七月中旬五道齐进，刘稹求降皆不得受。又诏刘沔自将兵取仰车关路以临贼境。〔仰车关即昂车关。〕

     吐蕃鄯州节度使尚婢婢，世为吐蕃相，婢婢好读书，不乐仕进，〔好，呼到翻。乐，音洛。〕国人敬之；年四十余，彝泰赞普强起之，使镇鄯州。〔彝泰，达磨之兄，文宗开成三年卒。强，其两翻。〕婢婢宽厚沈勇，有谋略，〔沈，持林翻。〕训练士卒多精勇。

     论恐热虽名义兵，实谋篡国，〔论恐热起兵事始上卷二年。〕忌婢婢，恐袭其后，欲先灭之。是月，大举兵击婢婢，旌旗杂畜千里不绝。至镇西，〔镇西军，在河州西一百八十里。畜，许救翻。〕大风震电，天火烧杀裨将十余人，杂畜以百数，恐热恶之，〔恶，乌路翻。〕盘桓不进。婢婢谓其下曰：「恐热之来，视我如蝼蚁，以为不足屠也。今遇天灾，犹豫不进，吾不如迎伏以却之，使其志益骄而不为备，然后可图也。」乃遣使以金帛、牛酒犒师，且致书言：「相公举义兵以匡国难，〔难，乃旦翻。〕阖境之内，孰不向风！苟遣一介，赐之折简，敢不承命！何必远辱士众，亲临下藩！婢婢资性愚僻，惟嗜读书，先赞普授以藩维，诚为非据，夙夜惭惕，惟求退居。相公若赐以骸骨，听归田里，乃惬平生之素愿也。」〔惬，诘謟翻。〕恐热得书喜，徧示诸将曰：「婢婢惟把书卷，安知用兵！待吾得国，当位以宰相，坐之于家，亦无所用也。」乃复为书，勤厚答之，引兵归。婢婢闻之，抚髀笑曰：「我国无主，则归大唐，岂能事此犬鼠乎！」

     秋，七月，以山南东道节度使卢钧为昭义节度招抚使。朝廷以钧在襄阳宽厚有惠政，得众心，故使领昭义以招怀之。

     上遣刑部侍郎兼御史中丞李回宣慰河北三镇，令幽州乘秋早平回鹘，镇、魏早平泽潞。回，太祖之八世孙也。〔太祖第六子祎生德良，六世至回。〕

     甲辰，李德裕言于上曰：「臣见向日河朔用兵，诸道利于出境仰给度支。〔仰，牛向翻。〕或阴与贼通，借一县一栅据之，自以为功，坐食转输，〔输，舂遇翻。〕延引岁时。今请赐诸军诏指，令王元逵取邢州，何弘敬取洺州，王茂元取泽州，李彦佐、刘沔取潞州，毋得取县。」上从之。

     晋绛行营节度使李彦佐自发徐州，行甚缓，又请休兵于绛州，兼请益兵。李德裕言于上曰：「彦佐逗遛顾望，殊无讨贼之意，所请皆不可许，宜赐诏切责，令进军翼城。」〔九域志：翼城县在绛州东北一百里。宋白曰：翼城本汉绛县地。后魏明帝置北绛县于曲沃县东，隋改为翼城县，因县东古翼城而名。〕上从之。德裕因请以天德防御使石雄为彦佐之副，俟至军中，令代之。乙巳，以雄为晋绛行营节度副使，仍诏彦佐进屯翼城。

     刘稹上表自陈：「亡父从谏为李训雪冤，言仇士良罪恶，〔事见二百四十五卷文宗开成元年。为，于伪翻。〕由此为权幸所疾，谓臣父潜怀异志，臣所以不敢举族归朝。乞陛下稍垂宽察，活臣一方！」何弘敬亦为之奏雪，〔为，于伪翻。〕皆不报。李回至河朔，何弘敬、王元逵、张仲武皆具櫜鞬郊迎，〔櫜，姑劳翻。鞬，居言翻。〕立于道左，不敢令人控马，让制使先行，〔曰制使，以别宦官之敕使。〕自兵兴以来，未也。〔兵兴以来，谓天宝之后。〕回明辩有胆气，三镇无不奉诏。

     王元逵奏拔宣务栅，〔宣务栅当在尧山县东北。〕击尧山；刘稹遣兵救尧山，元逵击败之。〔败，补迈翻。〕诏切责李彦佐、刘沔、王茂元，使速进兵逼贼境，且称元逵之功以激厉之。加元逵同平章事。

     八月，乙丑，昭义大将李丕来降。议者或谓贼故遣丕降，欲以疑误官军。李德裕言于上曰：「自用兵半年，未有降者，今安问诚之与诈！且须厚赏以劝将来，但不置之要地耳。」

     上从容言：「文宗好听外呓，谏官言事多不著名，〔从，千容翻。好，呼到翻。着，陟略翻。〕有如匿名书。」李德裕曰：「臣顷在中书，文宗犹不尔。〔德裕谓太和间己为相时，文宗犹不如此。〕此乃李训、郑注教文宗以术御下，遂成此风。人主但当推诚任人，有欺罔者，威以明刑，孰敢哉！」上善之。

     王元逵前锋入邢州境已喻月，〔九域志：赵州南至邢州境七十四里。〕何弘敬犹未出师，元逵屡有密表，称弘敬怀两端。丁卯，李德裕上言：「忠武累战有功，军声颇振。王宰年力方壮，谋略可称。〔自曲环、李光颜以来，忠武军屡立战功。王宰，智兴之子，于当时诸帅盖少年中之翘楚者。〕请赐弘敬诏，以『河阳、河东皆阂山险，未能进军，〔河阳阂太行之险，河东阂石会、昂车之险。阂，牛代翻。〕贼屡出兵焚掠晋、绛。今遣王宰将忠武全军径魏博，直抵磁州，以分贼势。』弘敬必惧，此攻心伐谋之术也。」从之。诏宰悉选步骑精兵自相、魏趣磁州。〔趣，七喻翻；下同。磁，疾之翻。相州东至魏州百八十里，北至磁州六十里。〕

     甲戍，薛茂卿破科斗寨，擒河阳大将马继等，焚掠小寨一十七，距怀州纔十余里。茂卿以无刘稹之命，故不敢入。〔言不敢入怀州。〕时议者鼎沸，以为刘悟有功，不可绝其嗣。又，从谏养精兵十万，粮支十年，如何可取！上亦疑之，以问李德裕，对曰：「小小进退，兵家之常。愿陛下勿听外呓，则成功必矣！」上乃谓宰相曰：「为我语朝士：〔为，于伪翻。语，牛倨翻。朝，直遥翻。〕有上疏沮议者，我必于贼境上斩之！」议者乃止。〔沮，在吕翻。〕

     何弘敬闻王宰将至，恐忠武兵入魏境，军中有变，苍黄出师。丙子，弘敬奏，已自将全军渡漳水、趣磁州。

     庚辰，李德裕上言：「河阳兵力寡弱，自科斗店之败，贼势愈炽。王茂元复有疾，〔复，扶又翻。〕人情危怯，欲退保怀州。臣窃见元和以来诸贼，常视官军寡弱之处，并力攻之，一军不支，然后更攻他处。今魏博未与贼战，西军阂险不进，〔西军，谓河东晋、绛兵也。〕故贼得并兵南下。〔自太行南趋怀州谓之下。〕若河阳退缩，不惟亏沮军声，兼恐云惊洛师。〔东都，谓之洛师。书洛诰曰：朝至于洛师。〕望诏王宰更不之磁州，〔魏博既出师攻磁州，故请诏王宰移军。之，往也。〕亟以忠武军应援河阳；不惟扞蔽东都，兼可临制魏博。若令〔【章：十二行本「令」作「虑」；乙十一行本同；孔本同；张校同。】〕全军供饷难给，且令发先锋五千人赴河阳，亦足张声势。」〔张，知亮翻。〕甲申，又奏请敕王宰以全军继进，仍急以器械缯帛助河阳窘乏。上皆从之。〔缯，慈陵翻。〕

     王茂元军万善，刘稹遣牙将张巨、刘公直等会薛茂卿共攻之，期以九月朔围万善。乙酉，公直等潜师先过万善南五里，焚雍店。巨引兵继之，过万善，觇知城中守备单弱，〔觇，丑廉翻。〕欲专有功，遂攻之。日昃，城且拔，乃使人告公直等。时义成军适至，〔时以河阳兵寡，令王宰以忠武军合义成兵援之。义成军，滑州兵。〕茂元困急，欲帅众弃城走。〔帅，读曰率。〕都虞候孟章谏〔【章：十二行本「谏」上有「遮马」二字；乙十一行本同；孔本同；退斋校同。】〕曰：「贼众自有前却，半在雍店，半在此，乃乱兵耳。今义成军纔至，尚未食，闻仆射走，则自溃矣。愿且强留！」〔强，其两翻。〕茂元乃止。会日暮，公直等不至，巨引兵退，始登山，〔登太行阪也。〕微雨晦黑，自相惊曰：「追兵近矣！」皆走，人马相践，坠崖谷死者甚众。〔践，慈演翻。〕

     上以王茂元、王宰两节度使共处河阳非宜，〔处，昌吕翻。〕庚寅，李德裕等奏：「茂元习吏事而非将才，〔将，即亮翻。〕请以宰为河阳行营攻讨使。茂元病愈，止令镇河阳，病困亦免他虞。」九月，辛卯，以宰兼河阳行营攻讨使。

     何弘敬奏拔肥乡、平恩，〔肥乡，汉邯沟县地，曹魏置肥乡县，至唐，与平恩皆属洺州。九域志：肥乡在州东三十五里，平恩在州东九十里。〕杀伤甚众。得刘稹牓帖，皆谓官军为贼，云遇之即须痛杀。癸巳，上谓宰相：「何弘敬已克两县，可释前疑。〔谓王元逵密奏弘敬持两端也。〕既有杀伤，虽欲持两端，不可得已。」乃加弘敬检校左仆射。

     丙午，河阳奏王茂元薨。李德裕奏：「王宰止可令以忠武节度使将万善营兵，不可使兼领河阳，恐其不爱河阳州县，恣为侵援。又，河阳节度先领怀州刺史，常以判官摄事，割河南五县租赋隶河阳。〔见二百二一有七卷德宗建中二年。〕不若遂〔【章：十二行本「遂」下有「以五县」三字；乙十一行本同；孔本同；张校同。】〕置孟州，〔始置孟州，因孟津为名也。〕其怀州别置刺史。俟昭义平日，仍割泽州隶河阳节度，则太行之险不在昭义，而河阳遂为重镇，东都无复忧矣！」上采其言。戊申，以河南尹敬昕为河阳节度、怀孟观察使，王宰将行营以扞敌，昕供馈饷而已。〔昕，许斤翻。〕

     庚戍，以石雄代李彦佐为晋绛行营节度使，〔考异曰：实录：「召彦佐入奉朝请，俟罢兵日赴镇。」按：彦佐前已罢武宁，今又罢晋绛，复赴何镇！实录误也。〕令自冀氏取潞州，仍分兵屯翼城以备侵轶。〔轶，徒结翻，突也。〕

     是月，吐蕃论死热屯大夏川，〔大夏川，在河州大夏县西，有大夏水，汉古县也。夏，户雅翻。〕尚婢婢遣其将厖结心及莽罗薛吕将精兵五万击之。至河州南，莽罗薛吕伏兵四万于险阻，厖结心伏万人于柳林中，以千骑登山，飞矢系书骂之。恐热怒，将兵数万追之，厖结心阳败走，时为马乏不进之状。恐热追之益急，不觉行数十里，伏兵发，断其归路，〔断，音短。〕夹击之。会大风飞沙，溪谷皆溢，恐热大败，伏尸五十里，溺死者不可胜数，〔胜，音升。〕恐热单骑遁归。

     石雄代李彦佐之明日，即引兵踰乌岭，〔五代志：翼城县有乌岭山。〕破五寨，杀获千计。时王宰军万善，刘沔军石会，皆顾望未进。上得雄捷书，喜甚。冬，十月，庚申，临朝，谓宰相曰：「雄真良将！」〔考异曰：献替、伐叛记皆云「十月五日，上言石雄破贼」，而实录已巳奏到，庚午对宰臣言，乃是十五日。恐误。〕李德裕因言：「比年前潞州市有男子磬折唱曰：〔比，毗至翻。磬折，言屈折其身，如磬之形。折，之舌翻。〕『石雄七千人至矣！』刘从谏以为妖言，斩之。〔妖，于骄翻。〕破潞州者必雄也。」诏赐雄帛为优赏，痽悉置军门，自依士卒例先取一匹，余悉分将士，故士卒乐为之致死。〔乐，音洛。为，于伪翻。〕

     初，刘沔破回鹘，得太和公主，〔见上会昌三年。〕张仲武疾之，由是有隙；上使李回至幽州和解之，仲武意终不平。朝廷死其以私憾败事，〔败，补迈翻。〕辛未，徙沔为义成节度使，以前荆南节度使李石为河东节度使。

     党项寇盐州，以前武宁节度使李彦佐为朔方灵盐节度使。十一月，邠宁奏党项入寇。李德裕奏：「党项愈炽，不可不为区处。〔处，昌吕翻。〕闻党项分隶诸镇，〔绥、银、灵、盐、夏、邠、宁、延、麟、胜、庆等州皆有党项，诸镇分领之。〕剽掠于此则亡逃归彼。〔剽，匹妙翻。〕节度使各利其驼马，不为擒送，〔为，于伪翻。〕以此无由禁戢。臣屡奏不若使一镇统之，陛下以为一镇专领党项权太重。臣今请以皇子兼统诸道，择中朝廉干之臣为之副，居于夏州，理其辞讼，庶为得宜。」乃以兖王岐为灵、夏等六道元帅〔岐，皇子也。夏，户雅翻。〕兼安抚党项大使，又以御史中丞李回为安抚党项副使，史馆修撰郑亚为元帅判官，令赍诏往安抚党项及六镇百姓。〔六镇，盐州、夏州、灵武、泾原及振武、邠宁也。〕

     安南经略使武浑役将士治城，〔治，直之翻。〕将士作乱，烧城楼，劫府库。浑奔广州，监军段士则抚安乱众。

     忠武军素号精勇，王宰治军严整，昭义人甚惮之。薛茂卿以科斗寨之功，意望超迁。或谓刘稹曰：「留后所求者节耳。茂卿太深入，多杀官军，激怒朝廷，此节所以来益迟也。」由是无赏。茂卿愠怼，〔愠，于问翻。怼，直类翻。〕密与王宰通谋，十二月，丁巳，宰引兵攻天井关，茂卿小战，遽引兵走，宰遂克天井关守之。关东西寨闻茂卿不守，皆退走，宰遂焚大小箕村。茂卿入泽州，密使谍召宰进攻泽州，当为内应；宰疑，不敢进，失期不至，茂卿拊膺顿足而已。稹知之，诱茂卿至潞州，杀之，并其族，〔诱，音酉。〕以兵马使刘公直代茂卿，安全庆守乌岭，李佐尧守雕黄岭，〔雕黄岭在潞州长子县西。〕郭僚守石会，康良佺守武乡。〔武乡，汉垣县，后魏改曰乡县，移治于南亭川，武后加「武」字，属潞州。〕僚，谊之侄也。

     戊辰，王宰进攻泽州，〔考异曰：一品集，十月二十三日状：「缘王宰兵已深入，须取泽州。」按此月三日宰始得天井关，于十月之末岂能深入取泽州！盖十二月十三日状，「二」字误在「月」下耳。〕与刘公直战，不利，公直乘胜复天井关。申戍，宰进击公直，大破之；遂围陵川，克之。〔陵川，汉泫氏县地，隋开皇十六年置陵川县，唐属泽州。九域志：在州东北一百五里。〕河东奏克石会关。

     洺州刺史李恬，石之从兄也。石至太原，刘稹遣军将贾群诣石，以恬书与石云：「稹愿举族归命相公，奉从谏丧归葬东都。」石囚群，以其书闻。李德裕上言：「今官军四合，捷书日至，贼势穷蹙，故伪输诚款，冀以缓师，稍得自完，复来侵轶。〔轶，徒结翻。〕望诏石答恬书云：『前书未敢闻奏。若郎君诚能悔过，举族面缚，待罪境上，则石当亲往受降，护送归阙。若虚为诚款，先求解兵，次望洗雪，则石必不敢以百口保人。』〔考异曰：一品集，正月四日状曰：「臣等得李石状，报刘稹潜有款诚」云云。又曰：「今馈运之费计至春末并足，如二月已来尚未殄灭，然议纳降，亦未为晚。」又草诏赐石曰：「必不得因此迁延，令其得计。仍不得先受章表，便与奏闻。」实录：「上贬崔碣，仍诏敢言罢兵者送贼境戮之。」德裕状正月四日上，然石发奏必在杨弁未乱前，故置于此。〕仍望诏诸道，乘其上下离心，速进兵攻讨，不过旬朔，必内自生变。」上从之。右拾遗崔碣上疏请受其降，〔碣，渠列翻。〕上怒，贬碣邓城令。

     初，刘沔破回鹘，留兵三千戍横水栅；河东行营都知兵马吏王逢奏乞益榆社兵，〔王逢时以河东兵屯榆社。〕诏河东以兵二千赴之。时河东无兵，守仓库者及工匠皆出从军，李石召横水戍卒千五百人，使都将杨弁将之诣逢，壬午，戍卒至太原。先是，军士出征，人给绢二匹。〔先，悉荐翻。〕刘沔之去，竭府库自随，石初至，军用乏，以己绢益之，人纔得一匹。时已岁尽，军士求过正旦而行，监军吕义忠累牒趣之。〔趣，读日促。〕杨弁因众心之怒，又知城中空虚，遂作乱。

     四年〔（甲子、八四四）〕

     春，正月，乙酉朔，杨弁帅其众剽糵城市，杀都头梁季謟，〔帅，读曰率。〕李石奔汾州。〔太原府西南至汾州二百余里。〕弁据军府，释贾群之囚，使其侄与之俱诣刘稹；约为兄弟。稹大喜。石会关守将杨珍闻太原乱，复以关降于稹。

     戊子，吕义忠遣使言状，朝议喧然。或言两地皆应罢兵，〔两地谓并、潞也。〕王宰又上言：「游弈将得刘稹表，〔将，即亮翻。〕臣近遣人至泽潞，贼有意归附。若许招纳，乞降诏命！」李德裕上言：「宰擅受稹表，遣人入贼中，曾不闻奏，观宰意似欲擅招抚之功。昔韩信破田荣，〔「荣」当作「横」，事见十卷汉高祖三年、四年。〕李靖擒颉利，〔见一百九十三卷太宗贞观四年。〕皆因其请降，潜兵掩袭。止可令王宰失信，岂得损朝廷威命！建立奇功，实在今日，必不可以太原小援，失此事机。望即遣供奉官至行营，督其进兵，掩其无备，必须刘稹与诸将皆举族面缚，方可受纳。〔考异曰：一品集奏状云：「如刘稹自来，却令送入，辄不得受。」按稹若自来，岂有却送入之理﹖恐是「稹」下脱「不」字。〕兼遣供奉官至晋绛行营，密谕石雄以王宰若纳刘稹，则雄无功可纪。雄于垂成之际，须自取奇功，勿失此便。」又为相府与宰书，言：「昔王承宗虽逆命，犹遣弟承恭奉表诣张相祈哀，又遣其子知感、知信入朝，宪宗犹未之许。〔见二百四十卷元和十三年。〕今刘稹不诣尚书面缚，又不遣血属祈哀，〔血属，谓父子兄弟至亲同出于一气者。〕置章表于衢路之间，游弈将不即毁除，实恐非是。况稹与杨弁通奸，逆状如此，而将帅大臣容受其诈，是私惠归于臣下，不赦在于朝廷，事体之间，交恐不可。自今更有章表，宜即所在焚之。惟面缚而来，始可容受。」德裕又上言：「太原人心从来忠顺，止是贫虚，赏犒不足。况千五百人何能为事！必不可姑息宽纵。且用兵未罢，深虑所在动心。顷张延赏为张朏所逐，逃奔汉州，还入成都。〔事见德宗纪。朏，敷尾翻。〕望诏李石、义忠还赴太原行营，召旁近之兵讨除乱者。」上皆从之。

     是时，李石已至晋州，诏复还太原。辛卯，诏王逢悉留太原兵守榆社，以易定千骑、宣武兖海步兵三千讨杨弁；又诏王元逵以步骑五千自土门入，应接逢军。〔考异曰：实录：「诏侧近行营量抽兵翦扑。又诏王元逵以兵五千扼土门，张仲武把鴈门，以为声援。」今从伐叛记。〕忻州刺史李丕奏：「杨弁遣入来为游说，〔说，式芮翻。〕臣已斩之，兼断其北出之路，〔断，音短。恐杨弁之军北出，扇动杂虏与回鹘余众合，故断其路。〕发兵讨之。」

     辛丑，上与宰相议太原事，李德裕曰：「今太原兵皆在外，为乱者止千余人，诸州镇必无应者。计不日诛翦，惟应速诏王逢进军，至城下必自有变。」上曰：「仲武见镇、魏讨泽潞有功，必有慕羡之心，使之讨太原何如﹖」德裕对曰：「镇州趣太原路最便近。〔九域志：镇州西至太原府四百三十里。武宗之意，盖欲使张仲武出兵道镇州趣太原耳。趣，七喻翻。〕仲武去年讨回鹘，与太原争功，恐其不戢士卒，平人受害。乃止。

     上遣中使马元实至太原，晓谕乱兵，且觇其强弱。杨弁与之酣饮三日，且赂之。戊申，元实自太原还，上遣诣宰相议之，元实于众中大言：「相公须早与之节！」李德裕曰：「何故﹖」元实曰：「自牙门至柳子列十五里曳地光明甲，〔柳子列，因其地列植柳树而名。〕若之何取之﹖」德裕曰：「李相正以太原无兵，〔李石，旧相也，故呼为李相。〕故发横水兵赴榆社。库中之甲尽在行营，弁何能遽致如此之众乎﹖」元实曰：「太原人劲悍，皆可为兵，弁召募所致耳。」德裕曰：「召募须有货财，李相止以欠军士绢一匹，无从可得，故致此乱，弁何从得之﹖」元实辞屈。德裕曰：「从其有十五里光明甲，必须杀此贼！」因奏称：「杨弁微贼，决不可恕。〔以其起于卒伍而逐节帅也。〕如国力不及，宁舍刘稹」〔当时君相志謟议从，刘稹势已穷蹙，必不肯舍之而不讨。德裕此言，盖深激武宗，以明杨弁之决不可恕耳。〕河东兵戍榆社者闻朝廷令客军取太原，恐妻孥为所屠灭，乃拥监军吕义忠自取太原。任子，克之，生擒杨弁，尽诛乱卒。

     三月，甲寅朔，日有食之。

     乙卯，吕义忠奏克太原。丙辰，李德裕言于上曰：「王宰久应取泽州，今已迁延两月。盖宰与石雄素不相謟，〔王宰父智兴奏石雄罪，流白州，故不謟。〕今得泽州，距上党犹二百里，而石雄所屯距上党纔百五十里。宰恐攻泽州缀昭义大军，而雄得乘虚入上当独有其功耳。又宰生子晏实，其父智兴爱而子之，晏实今为磁州刺史，为刘稹所质。〔质，音致。〕宰之顾望不敢进，或为此也。」〔为，于伪翻。〕上命德裕草诏赐宰，督其进兵。且曰：「朕顾兹小寇，终不贷刑。亦知晏实是卿爱弟，将申大义，在抑私怀。」

     丁巳，以李石为太子少傅、分司，以河中节度使崔元式为河东节度使，石雄为河中节度使。元式，元略之弟也。〔元略，时宰崔铉之父。〕

     己未，石雄拔良马等三寨一堡。〔初，退浑李万江归李抱玉于潞州，牧津梁寺。地美水草，马如鸭而健，世谓之津梁种。良马寨盖置于其地。〕

     辛酉，太原献杨弁及其党五十四人；皆斩于狗脊岭。〔按宋白续通典，狗脊岭在京城东市。〕

     壬申，李德裕言于上曰：「事居有激发而成功者：陛下命王宰趣磁州，〔趣，七喻翻。〕而何弘敬出师；遣客军讨太原，而戍兵先取杨弁。今王宰久不进军，请徙刘沔镇河阳，仍命以义成精兵二千直抵万善，处宰肘腋之下。〔处，昌吕翻。〕若宰识朝廷此意，必不敢淹留。若宰进军，沔以重兵在南，声势亦壮。」上曰：「善！」戊寅，以义成节度使刘沔为河阳节度使。

     王逢击昭义将康良佺，败之。〔败，补迈翻。〕良佺弃石会关，退屯鼓腰岭。〔佺，丑绿翻。鼓腰岭，当在潞州武乡县北。考异曰：实录：「王宰奏贼将康良佺败，弃石会关，移军入三十里，守鼓膘岭。」按石会关在潞州北，与河东接。宰时在泽州南，何以得败良佺！盖「逢」字误为「宰」耳。〕

     黠戛斯遣将军谛德伊斯难珠等入贡，〔谛，音帝。〕言欲徙居回鹘牙帐，请发兵之期，集会之地。上赐诏，谕以「今秋可汗击回鹘、黑车子之时，当令幽州、太原、振武、天德四镇出兵要路，邀其亡逸，便申册命，并依回鹘故事。」

     潮廷以回鹘衰微，吐蕃内乱，议复河、湟四镇十八州。〔开元之盛，陇右、河西分为两镇而已。盖沦陷之后，吐蕃分为四镇也。十八州：秦、原、河、渭、兰鄯、阶、成洮、岷、临、廓、迭、宕、甘、凉、瓜、沙也。〕乃以给事中刘蒙为巡边使，〔考异曰：实录，以蒙为巡边使在明年二月壬寅。壬寅，二十五日也。按一品集，会员四年二月二十二日奏状曰：「缘李回等称黠戛斯使云，今冬必欲就黑车子收回鹘可汗余烬，切望国家兵马应接。黠戛斯使回日已赐敕书，许令幽州、太原、振武、天德各于要路出兵邀截。」又曰：「仍令代北诸军摐摐排比。」又曰：其幽州兵马至多，不必先令排比，待至冬初续降中使赐诏。黠戛斯使来在四年二月，德裕奏状所谓今冬、防秋、冬初者，皆四年事也。不容至五年二月始以蒙为巡边使。蒙之奉使要在今年春夏，不知的何月日，且附于此。〕使之先备器械糗精及诇吐蕃守兵众寡。〔糗，去久翻。诇，翾正翻，又火迥翻。〕又令天德、振武、河东训卒砺兵，以俟今秋黠戛斯击回鹘，邀其溃败之众南来者，皆委蒙与节度团练使详议以闻。蒙，晏之孙也。〔刘晏以谗死于建中之初。〕

     以道士赵归真为右街道门教授先生。

     吐蕃论恐热之将岌藏丰赞恶恐热残忍，降于尚婢婢。〔恶，乌路翻。降，户江翻。〕恐热发兵击婢婢于鄯州，婢婢分兵为五道拒之。恐热退保东谷，〔九域志：河州东南一十五里有东谷堡，宋熙宁七年置。〕婢婢为木栅围之，绝其水原。恐热将百余骑突围走保薄寒山，余众皆降于婢婢。

     夏，四月，王宰进攻泽州。

     上好神仙，〔好，呼到翻。〕道士赵归真得幸，谏官屡以为言。丙子，李德裕亦谏曰：「归真，敬宗朝罪人，〔见二百四十三卷宝历二年。〕不宜亲近！」〔近，其靳翻。〕上曰：「朕宫中无事时与之谈道涤烦耳。至于政事，朕必问卿等与次对官，虽百归真不能惑也。」德裕曰：「小人见势利所在，则奔趣之，如夜蛾之投烛。闻旬日以来，归真之门，车马辐凑。愿陛下深戒之！」

     戊寅，以左仆射王起同平章事，充山南西道节度使，起以文臣未尝执政，直除使相，前无此比，固辞；〔唐中世以后，节度使、同平章事者则谓之使相。比，毗至翻，例也。〕上曰：「宰相无内外之异；朕有阙失，卿飞表以闻！」

     李德裕以州县佐官太赜，奏令吏部郎中柳仲郢裁减。六月，仲郢奏减一千二百一十四员。〔考异曰：献替记曰：「减得二千二员。」新传曰：「罢二千余员。」旧柳仲郢传曰：「减一千二百员」，今从之。〕仲郢，公绰之子也。〔柳公绰事宪、穆，历方镇、京尹，有声绩。〕

     秋，七月，辛卯，上与李德裕议以王逢将兵屯翼城，上曰：「闻逢用法太严，有诸﹖」对曰：「臣亦尝以此诘之，逢言：『前有白刃，法不严，其谁肯进！』」上曰：「言亦有理，卿更召而戒之！」德裕因言刘稹不可赦。上曰：「固然。」德裕曰：「昔李怀光未平，京师蝗旱，米斗千钱，太仓米供天子及六宫无数旬之储。德宗集百官，遣中使马钦绪询之。左散骑常侍李泌取桐叶搏破，以授钦绪献之。德宗召问其故，对曰：『陛下与怀光君臣之分，如此叶不可复合矣！』〔分，扶问翻，或读如字。复，扶又翻。〕由是德宗意定。既破怀光，遂用为相，独任数年。」〔见德宗纪。〕上曰：「亦大是奇士！」〔李泌相业，卓有可称，观此则可以传信，唐人毁之者皆妄也。〕

     上闻扬州倡女善为酒令，〔倡，音昌。酒令者，行令而饮酒也。唐人多好为之。却扫编曰：皇甫松着醉乡日月，载骰子令，又有旗旛令、闪压令、抛打令。今人不复晓其法，惟优伶家犹用手打令以为戏云。〕敕淮南监军选十七人献之。监军请节度使杜悰同选，且欲更择良家美女，教而献之。悰曰：「监军自受敕，悰不敢预闻！」监军再三请之，不从。监军怒具表其状，上览表默然。左右请并敕节度使同选，上曰：「敕藩方选倡女入宫，岂圣天子所为！杜悰不徇监军意，得大臣体，真宰相才也。朕甚愧之！」遽敕监军勿复选。甲辰，以悰同平章事，〔考异曰：新表，悰入相在闰月壬戍。今从实录。〕兼度支、盐铁转运使。及悰中谢，〔既受命入谢，谓之中谢。〕上劳之曰：〔劳，力到翻。〕「卿不从监军之言，朕知卿有致君之心。今相卿，如得一魏征矣！」〔武宗之期望杜悰者如此，然悰在相位，其所论谏，史无称焉。〕

