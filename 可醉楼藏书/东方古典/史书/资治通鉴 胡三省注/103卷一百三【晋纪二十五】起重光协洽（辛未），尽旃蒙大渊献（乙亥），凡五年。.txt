卷第一百三【晋纪二十五】起重光协洽（辛未），尽旃蒙大渊献（乙亥），凡五年。


     太宗简文皇帝〔讳昱，字道万，元帝之少子也；封琅邪王，后徙封会稽王。海西即位，琅邪绝嗣，复徙封琅邪，固让；故虽封琅邪而不去会稽之号。谥法：一德不懈曰简；道德博闻曰文。〕


     咸安元年〔（辛未、三七一）是年十一月，海西废，帝即位，始改元咸安。通鉴编年，因以新元系之。〕


     春，正月，袁瑾、朱辅求救于秦，秦王坚以瑾为扬州刺史〔瑾，渠吝翻。〕辅为交州刺史，遣武卫将军武都王鉴、前将军张蚝帅步骑二万救之。〔蚝，七吏翻。帅，读曰率。骑，奇寄翻。〕大司马温遣淮南太守桓伊、南顿太守桓石虔等击鉴、蚝于石桥，〔据桓温传，石桥在肥水北。守，式又翻。〕大破之，秦兵退屯慎城。〔慎县，汉属汝南郡，晋分属汝阴郡。唐庐州之慎县，则梁、魏之间南梁郡之慎县，汉九江逡遒县之地，非此慎城。〕伊，宣之子也。〔桓宣佐祖逖拒祖约，守襄阳，皆有功。〕丁亥，温拔寿春、擒瑾及辅，并其宗族送建康，斩之。


     秦王坚徙关东豪杰及杂夷十五万户于关中，处乌桓于冯翊、北地，丁零翟斌于新安、渑池。〔为翟斌乘秦乱起兵张本。处，昌吕翻。渑，弥兖翻。斌，音彬。〕诸因乱流移，欲还旧业者，悉听之。


     二月，秦以魏郡太守韦锺为青州刺史，〔青州刺史治广固。〕中垒将军梁成为兖州刺史，射声校尉徐成为并州刺史，武卫将军王鉴为豫州刺史，左将军彭越为徐州刺史，太尉司马皇甫覆为荆州刺史，〔晋志曰：秦既灭燕，以兖州刺史镇仓垣，并州刺史镇晋阳，豫州刺史镇洛阳，徐州刺史镇彭城。秦初以荆州刺史镇丰阳，后移襄阳。余按此时秦未得襄阳，盖仍燕之旧镇鲁阳也。〕屯骑校尉天水姜宇为凉州刺史，扶风内史王统为益州刺史，〔凉州属张天锡。益州，晋土也。秦盖置凉州于天水界，置益州于扶风界。校，户教翻。〕秦州刺史、西县侯雅为使持节、都督秦&#8231;晋&#8231;凉&#8231;雍州诸军事、秦州牧，〔雅，苻氏也。前此未有晋州；凉之张氏分西平界置晋兴郡，秦盖于此置晋州也。雍，于用翻。〕吏部尚书杨安为使持节、都督益&#8231;梁州诸军事、梁州刺史。〔坚欲进图梁、益，故置梁、益二州刺史。杨安既克仇池，始加督南秦州，镇仇池。使，疏吏翻。〕复置雍州，治蒲阪；〔秦省雍州见上卷上年。复，扶又翻。雍，于用翻。阪，音反。〕以长乐公丕为使持节、征东大将军、雍州刺史。〔乐，音洛。使，疏吏翻。〕成，平老之子；统，擢之子也。〔穆帝永和十年，王擢降秦。〕坚以关东初平，守令宜得人，令王猛以便宜简召英俊，补六州守令，授讫，言台除正。〔奏上秦朝，除为正官也。呜呼！荀卿子有言：兼并易也，坚凝之难。以苻坚之明，王猛之略，简召六州英俊以补守令，然鲜卑乘乱一呼，翕然为燕，以此知天下之势，但观人心向背何如耳。〕


     三月，壬辰，益州刺史建成定公周楚卒。〔谥法：大虑静民曰定。〕


     秦后将军金城俱难攻兰陵太守张闵子于桃山，〔俱，姓；难，名。魏收地形志：兰陵昌虑县有桃山。〕大司马温遣兵击却之。


     秦西县侯雅、杨安、王统、徐成及羽林左监朱肜、扬武将军姚苌帅步骑七万伐仇池公杨纂。〔肜，余中翻。苌，仲良翻。帅，读曰率。骑，奇寄翻。〕


     代将长孙斤谋s代王什翼犍，世子格之，伤胁，遂执斤，杀之。〔代之先拓跋邻，以次兄为拔跋氏，后改为长孙氏。将，即亮翻。犍，居言翻。〕


     夏，四月，戊午，大赦。


     秦兵至鹫峡；〔鹫峡在仇池北，亦谓之塞峡。鹫，音就。〕杨纂帅众五万拒之。梁州刺史弘农杨亮遣督护郭宝、卜靖帅千余骑助纂，与秦兵战于峡中；纂兵大败，死者什三、四，宝等亦没，纂收散兵遁还。西县侯雅进攻仇池，杨统帅武都之众降秦。〔统与纂争国，见上卷上年。降，户江翻；下同。〕纂惧，面缚出降，雅送于长安。以统为南秦州刺史；〔秦置秦州于上，仇池在其南，故置南秦州。〕加杨安都督南秦州诸军事，镇仇池。


     王猛之破张天锡于⒑币玻〔事见一百一卷海西公太和元年。，音肤。〕获其将敦煌阴据及甲士五千人。〔敦，徒门翻。〕秦王坚既克杨纂，遣据帅其甲士还凉州，使著作郎梁殊、阎负送之，〔穆帝永和十二年，秦遣殊、负使凉，今复遣之。〕因命王猛为书谕天锡曰：「昔贵先公称藩刘、石者，惟审于强弱也。〔张茂称藩于刘曜，事见九十二卷明帝太宁元年。张骏称藩于石勒，事见九十四卷成帝咸和五年。〕今论凉土之力，则损于往时；语大秦之德，则非二赵之匹；而将军翻然自绝，〔绝秦见一百卷太和元年。〕无乃非宗庙之福也欤！以秦之威，旁振无外，可以回弱水使东流，返江、河使西注，〔禹之治水，高高下下，因天地之性，弱水西流，江、河东注。今言能反之回之，喻秦威力之强也。〕关东既平，将移兵河右，恐非六邵士民所能抗也。〔凉州六郡，以张轨初镇河西之时，统治武威、张掖、酒泉、敦煌、西郡、西海六郡言之也。元康以后，张氏所分置，其为郡多矣。〕刘表谓汉南可保，〔事见汉献帝纪。〕将军谓西河可全，吉凶在身，元龟不远，直深算妙虑，自求多福，无使六世之业一旦而坠地也！」〔自张轨保据河西，至天锡凡九主。今言六世者，不以曜灵、祚靓为世数。〕天锡大惧，遣使谢罪称藩。坚拜天锡使持节、都督河右诸军事、骠骑大将军、开府仪同三司、凉州刺史、西平公。〔使，疏吏翻；下同。骠，匹妙翻。骑，奇寄翻。〕


     吐谷浑王辟奚闻杨纂败，五月，遣使献马千匹、金银五百斤于秦。〔吐，从暾入声。谷，音浴。〕秦以辟奚为安远将军、\川侯。辟奚，叶延之子也，〔叶延见九十四卷成帝咸和四年。\，其良翻。〕好学仁厚，无威断，〔好，呼到翻。断，丁乱翻；下无断同。〕三弟专恣，国人患之。长史锺恶地，西\羌豪也，〔\，渠良翻。羌人据\川之地，分为东西。〕谓司马乞宿云曰：「三弟纵横，势出王右，〔横，户孟翻。右，上也。〕几亡国矣。〔几，居希翻。〕吾二人位为元辅，〔长史，司马，府之元僚。〕岂得坐而视之！」诘朝月望，〔日行迟，一年一周天；月行速，一月一周天而与日会。日月之会，谓之合朔。自合朔之后，月又先日而行，至十五日，日月相望，谓之月望。诘，去吉翻。〕文武并会，吾将讨焉。王之左右皆吾羌子，转目一顾，立可擒也。」宿云请先白王，恶地曰：「王仁而无断，白之必不从；万一事泄，吾属无类矣。事已出口，何可中变！」遂于坐收三弟，杀之。〔坐，徂卧翻。〕辟奚惊怖，〔怖，普布翻。〕自投床下，恶地、宿云趋而扶之曰：「臣昨梦先王敕臣云：『三弟将为逆，不可不讨。』故诛之耳。」辟奚由是发病恍惚，〔人无精爽，谓之恍惚。〕命世子视连曰：「吾祸及同生，何以见之于地下！国事大小，任汝治之，吾余年残命，寄食而已。」遂以忧卒。〔卒，子恤翻；下同。〕


     视连立，不饮酒游畋者七年，军国之事，委之将佐。〔将，即亮翻。〕锺恶地谏，以为人主当自娱乐，〔乐，音洛。〕建威布德。视连泣曰：「孤自先世以来，以仁孝忠恕相承。先王念友爱之不终，悲愤而亡。孤虽纂业，尸存而已，声色游娱，岂所安也！威德之建，当付之将来耳。」〔辟奚之死，视连之立，其事非皆在是年。通鉴因辟奚入贡于秦，遂连而书之，以见辟奚父子天性仁孝，不可以夷狄异类视之也。


     代世子病伤而卒。〔格长孙而被伤也。〕


     ⑶铮七月，秦王坚如洛阳。


     代世子娶东部大人贺野干之女，〔据北史，贺野干，即贺兰部酋长。魏书官氏志，北方贺兰，后改为贺氏。〕有遗腹子，甲戌，生男，代王什翼犍为之赦境内，〔为，于伪翻。〕名曰涉圭。〔拓跋造魏事始此。〕


     大司马温以梁、益多寇，周氏世有威名，〔周访、周抚、周楚皆着威名于梁、益。〕八月，以宁州刺史周仲孙监益、梁二州诸军事，领益州刺史。〔监，工衔翻。〕仲孙，光之子也。〔周光见九十三卷明帝太宁三年。〕


     デ匾怨饴谎李俨为河州刺史，镇武始。〔河西张骏以兴晋、金城、武始、南安、永晋、大夏、武城、汉中为河州。武始郡，治狄道，亦张骏所置。〕


     王猛以潞川之功，〔见上卷上年。〕请以邓羌为司隶。秦王坚下诏曰：「司隶校尉，董牧皇畿，吏责甚重，非所以优礼名将。光武不以吏事处功臣，〔见四十三卷汉光建武十三年。处，昌吕翻。〕实贵之也。羌有廉、李之才，〔廉、李，谓廉颇、李牧。〕朕方委以征伐之事，北平匈奴，南荡扬、越，羌之任也，司隶何足以婴之！其进号镇军将军，位特进。」


     九月，秦王坚还长安。归安元侯李俨卒于上、〔谥法：能思辨众曰元；行义说民曰元。晋武受禅，当时之臣死，多有谥元者，固非以行定谥也。〕坚复以俨子辩为河州刺史。〔复，扶又翻。〕


     冬，十月，秦王坚如邺，猎于西山，旨余忘返。令人王洛叩马谏曰：〔郑玄曰：伶官，乐官也。伶氏世掌乐官而善焉，故后世多号乐官为伶官。〕「陛下群生所系，今久猎不归，一旦患生不虞，柰太后、天下何！」坚为之罢猎还宫。〔为，于伪翻。〕王猛因进言曰：「畋猎诚非急务，王洛之言，不可忘也。」坚赐洛帛百匹，拜官箴左右，〔左传：昔周辛甲之为太史，命百官官箴王阙，于虞人之箴曰：「芒芒禹迹，画为九州岛，经启九道。民有寝庙，兽有茂草，各有攸处，德用不扰。在帝夷羿，冒于原兽，忘其国恤而思其~牡。武不可重，用不恢于夏家。兽臣司原，敢告仆夫。」虞箴如是，以戒猎也。坚仿其意拜洛为官箴左右。〕自是不复猎。〔复，扶又翻。〕


     大司马温，恃其材略位望，阴蓄不臣之志，尝抚枕叹曰：「男子不能流芳百世，亦当遗臭万年！」〔桓温心迹，固不畏人之知之也，然而不获逞者，制于命也，孰谓天位可以智力奸邪！〕术士杜炅〔炅，古迥翻。〕能知人贵贱，温问炅以禄位所至。炅曰：「明公勋格宇宙，〔据孔安国尚书注，格，至也。〕位极人臣。」温不悦。〔其志愿不止于此，故不悦。〔温欲先立功河朔以收时望，还受九锡。及枋头之败，威名顿挫。〔枋头之败，事见上卷太和四年。〕既克寿春，谓参军郗超曰：〔郗，丑之翻。〕「足以雪枋头之耻乎t」超曰：「未也。」久之，超就温宿，中夜，谓温曰：「明公都无所虑乎t」温曰：「卿欲有言邪t」超曰：「明公当天下重任，今以六十之年，败于大举，不建不世之勋，不足以镇惬民望！」〔惬，苦z翻。〕温曰：「然则柰何t」超曰：「明公不为伊、霍之举者，无以立大威权，镇压四海。」温素有心，深以为然，遂与之定议。〔超知温心而迎合之，温遂与定议。〕以帝素谨无过，而床笫易诬，〔笫，侧里翻，又壮士翻，床箦也。易，以豉翻。〕乃言「帝早有痿疾，〔杨正衡曰：字林：痿，痹也，人垂翻，又于隹翻。余谓此盖言阴痿也。〕嬖人相龙、计好、朱灵宝等，〔相与计，皆姓也。何承天姓苑，相，悉良翻。范晔后汉书有计子勋。〕参侍内寝，二美人田氏、孟氏生三男，将建储立王，倾移皇基。」密播此言于民间，时人莫能审其虚实。


     十一月，癸卯，温自广陵将还姑孰，屯于白石。〔此白石盖在牛渚西南桓玄破谯王尚之处。非陶况令庾亮所守白石垒也。〕丁未，诣建康，讽褚太后，请废帝立丞相会稽王昱，并作令草呈之。〔先草定太后令而呈之于太后。会，工外翻。〕太后方在佛屋烧香，〔建屋于宫中以奉佛，故谓之佛屋。〕内侍启云：「外有急奏。」太后出，倚户视奏数行，〔行，户刚翻；下数十行同。〕乃曰：「我本自疑此！」至半，便止，索笔益之曰：〔索，山客翻。〕「未亡人不幸罹此百忧，感念存没，心焉如割！」〔杜预曰：妇人既寡，自称未亡人。〕


     己酉，温集百官于朝堂。〔朝，直遥翻；下同。〕废立既旷代所无，莫有识其故典者，百官震栗。温亦色动，不知所为。尚书左仆射王彪之知事不可止，乃谓温曰：「公阿衡皇家，〔伊尹曰阿衡，放太甲于桐。喻温废立，行伊尹之事也。孔安国曰：阿，倚；衡，平。〕当倚傍先代。」〔傍，蒲浪翻。〕乃命取汉书霍光传，礼度仪制，定于须臾。〔用霍光废昌邑王故事。传，直恋翻。〕彪之朝服当阶，神彩毅然，曾无惧容，文武仪准，莫不取定，朝廷以此服之。〔晋朝以此服王彪之，余甚恨彪之得此名于晋朝也。彪之父彬，不畏死以折王敦，此为可服耳。〕于是宣太后令，废帝为东海王，以丞相、录尚书事、会稽王昱统承皇极。〔会，工外翻。〕百官入太极前殿，温使督护竺瑶、散骑侍郎刘亨收帝玺绶。〔散，悉翻。骑，奇寄翻。玺，斯氏翻。绶，音受。考异曰：帝纪、三十国春秋，「亨」皆作「享」。后魏书僭晋传作「亨」，今从之。〕帝着白单衣，〔着，侧略翻。，苦洽翻。〕步下西堂，乘犊车出神虎门，〔晋制，诸公给朝车、安车、o轮犊车各一乘。东汉都雒阳，宫有广义、神虎门。贤注曰：广义、神虎，洛阳宫西门也，在金商门外。然则神虎门亦建康宫西门乎t〕群臣拜辞，莫不[欷。〔[，音虚。欷，许既翻，又音希。〕侍御史、殿中监将兵百人卫送东海第。〔殿中监，掌监天子服御之事。将，即亮翻。〕温帅百官具乘舆法驾，迎会稽王于会稽邸。〔帅，读曰率。乘，绳证翻。会，工外翻。〕王于朝堂变服，着平巾帻、单衣，东向流涕，拜受玺绶，〔平巾帻，盖即平上帻。单衣，江左诸人所以见尊者之服，所谓巾也。〕是日，即皇帝位，改元。〔改元咸安。〕温出次中堂，分兵屯卫。温有足疾，诏乘舆入殿。〔乘，如字。〕温撰辞，欲陈述废立本意，〔撰，雏免翻。预撰辞，欲入见而陈之。〕帝引见，〔见，贤遍翻。〕便泣下数十行，〔行，户刚翻。〕温兢惧，竟不能一言而出。


     太宰武陵王，好习武事，〔好，呼到翻。〕为温所忌，欲废之，以事示王彪之。彪之曰：「武陵亲尊，〔武陵王，亦元帝子，出继武陵王J后。〕未有显罪，不可以猜嫌之间便相废徙。公建立圣明，当崇奖王室，与伊、周同美；此大事，宜更深详！」温曰：「此已成事，卿勿复言！」〔王彪之能全于会稽辅政之时，而不能全之于会稽缵服之日，会稽可以理喻，而习武者桓温之所忌也。复，扶又翻。〕乙卯，温表「聚纳轻剽，〔剽，匹妙翻。〕息综矜忍；〔息，子也。〕袁真叛逆，事相连染。顷日猜惧，将成乱阶。〔温以此诬。〕请免官，以王归藩。」从之。并免其世子综、梁王i等官。〔i，与Q同，音津。〕温使魏郡太守毛安之帅所领宿卫殿中。〔沈约曰：南徐州备有徐、兖、幽、冀、青、并、扬七州郡邑。〕安之，虎生之弟也。


     庚戌，尊褚太后曰崇德太后。


     初，殷浩卒，大司马温使人赍书吊之。浩子涓不答，〔涓，圭渊翻。〕亦不诣温，而与武陵王游。广州刺史庾蕴，希之弟也，素与温有隙。温恶殷、庾宗强，欲去之。〔恶，乌路翻。去，羌吕翻。〕辛亥，使其弟秘逼新蔡王晃〔晃父邈，本汝南王佑之子也，嗣新蔡王后。〕诣西堂叩头自列，〔西堂，太极殿西堂也。自列，自陈列其事。〕称与及子综、著作郎殷涓、太宰长史庾倩、掾曹秀、舍人刘强、散骑常侍庾柔等谋反；帝对之流涕，温皆收付廷尉。倩、柔，皆蕴之弟也。〔倩，千甸翻。掾，于绢翻。〕癸丑，温杀东海王三子及其母。〔即田氏、孟氏及所生三男也。〕甲寅，御史中丞谯王恬承温旨，请依律诛武陵王。诏曰：「悲惋惶怛，〔惋，乌贯翻。〕非所忍闻，况言之哉！其更详议！」恬，承之孙也。〔谯王樗烙谕醵刂难。「承」，当作「椤梗音注见前。〕乙卯，温重表固请诛，词甚酷切。帝乃赐温手诏曰：「若晋祚灵长，公便宜奉行前诏；如其大运去矣，请避贤路。」温览之，流汗变色，乃奏废及其三子，家属皆徙新安郡。〔吴孙权分丹杨立新都郡，武帝太康元年，更名新安郡，唐为歙州，今之徽州。〕丙辰，免新蔡王晃为庶人，徙衡阳，〔吴孙亮分长沙西部都尉置衡阳郡，今之衡州。〕殷涓、庾倩、曹秀、刘强、庾柔皆族诛，庾蕴饮G死。蕴兄东阳太守友子妇，桓豁之女也，故温特赦之。庾希闻难，〔难，乃旦翻。〕与弟会稽〔【章：十二行本「稽」下有「王」字；乙十一行本同；孔本同。】〕参军邈及子攸之洮于海陵陂泽中。〔海陵县，前汉属临淮郡，后汉、晋属广陵郡，今泰州即其地。〕


     温既诛殷、庾，威势翕赫，〔翕，盛也。赫，炎之极也。〕侍中谢安见温遥拜。温惊曰：「安石，卿何事乃尔t」安曰：「未有君拜于前，臣揖于后。」〔当是时，晋之君臣，盖可知矣。春秋之义所谓微而显者也。〕


     戊午，大赦，增文武位二等。


     己未，温如白石，上书求归姑孰。庾申，诏进温丞相，大司马如故，留京师辅政；温固辞，乃请还镇。辛酉，温自白石还姑孰。


     秦王坚闻温废立，谓群臣曰：「温前败灞上，〔见九十九卷穆帝太和十年。〕后败枋头，〔见上卷太和四年。〕不能思愆自贬以谢百姓，方更废君以自说，〔「说」，载记作「悦」，读当从悦。一曰：说，读如字，谓自解说也。〕六十之叟，举动如此，将何以自容于四海乎！谚曰：『怒其室而作色于父，』其桓温之谓矣。」


     秦车骑大将军王猛，以六州任重，言于秦王坚，请改授亲贤；及府选便宜，辄已停寝，〔骑，奇寄翻。坚先是命猛以便宜选贤俊补六州郡县守令。〕别乞一州自效。坚报曰：「朕之于卿，义则君臣，亲u骨肉，虽复桓、昭之有管、乐，〔齐桓公有管仲，燕昭王有乐毅。〕玄德之有孔明，自谓u之。夫人主劳于求才，逸于得士。〔王褒圣主得贤人颂曰：君人者，勤于求贤，而逸于得人。〕既以六州相委，则朕无东顾之忧，非所以为优崇，乃朕自求逸也。夫取之不易，守之亦难，〔易，以豉翻。〕苟任非其人，患生虑表，〔表，外也。孔颖达曰：界外之畔为表。〕岂独朕之忧，亦卿之责也，故虚位台鼎而以分陕为先。〔陕，式冉翻。〕卿未照朕心，殊乖素望。新政俟才，宜速铨补；俟东方化洽，当衮衣西归。」〔周公东征，周大夫为作九N之诗，其辞曰：「九N之鱼鳟鲂，我觏之子，衮衣绣裳。」又曰：「是以有衮衣兮，无以我公归兮，无使我心悲兮。」笺云：王迎周公当以上公之服。〕仍遣侍中梁谠诣邺谕旨，猛乃视事如故。〔史言苻坚、王猛君臣相与之至，所以猛得展其才。谠，多朗翻。〕


     十二月，大司马温奏：「废放之人，屏之以远，〔屏，必政翻，又必郢翻。〕不可以临黎元。东海王宜依昌邑故事，〔昌邑事见二十四卷汉昭帝元平元年。〕筑第吴郡。」太后诏曰：「使为庶人，情有不忍，可特封王。」温又奏：「可封海西县侯。」庾寅，封海西县公。〔考异曰：海西公纪云：「咸安二年，正月，降封，」今从简文帝纪。〕


     温威振内外，帝虽处尊位，〔处，昌吕翻。〕拱默而已，常惧废黜。先是，荧惑守太微端门，〔天文志：太微南蕃中二星间曰端门。先，悉荐翻。〕u月而海西废。辛卯，荧惑逆行入太微，帝甚恶之。〔恶，乌路翻。〕中书侍郎郗超在直，〔入直省中也。〕帝谓超曰：「命之修短，本所不计，故当无复近日事邪t」〔帝之为抚军也，辟超为掾，故于今敢以情问之。复，扶又翻。〕超曰：「大司马臣温，方内固社稷，外恢经略，非常之事，臣以百口保之。」及超请急省其父，〔晋令：急假者，五日一急，一岁以六十日为限。史书所称取急、请急，皆谓假也。省，悉景翻。〕帝曰：「致意尊公，家国之事，遂至于此，由吾不能以道匡卫，愧叹之深，言何能谕！」因咏庾阐诗云：「志士痛朝危，忠臣哀主辱。」遂泣下沾襟。〔此亦清谈，但情溢于言外耳。朝，直遥翻；下同。〕帝美风仪，善容止，留心典籍，凝尘满席，湛如也。虽神识恬畅，然无济世大略，谢安以为惠帝之流，但清谈差胜耳。〔清谈无益于国事；谢安当此之时，能立此论，可谓拔乎流俗者也。〕


     郗超以温故，朝中皆畏事之。谢安尝与左卫将军王坦之共诣超，日旰未得前，〔旰，古案翻。〕坦之欲去，安曰：「独不能为性命忍须臾邪t」〔史言谢安于风流之中，能处事应物。又郗超势焰如此，桓温既死之后，超得终于牖下，盖以智免也。为，于伪翻。〕


     秦以河州刺史李辩领兴晋太守，还镇⒑薄！残私、⒑保河西张氏皆置为郡。兴晋亦当近⒑苯纭！翅懔怪葜谓鸪恰！沧蕴焖徙治金城。〕张天锡闻秦有兼并之志，大惧，〔以秦徙镇逼之，故惧。〕立坛于姑臧西，刑三牲，帅其官属，遥与晋三公盟。〔帅，读曰率；下同。〕遣从事中郎韩博奉表送盟文，并献书于大司马温，期以明年夏会〔【章：十二行本「会」上有「同大举」三字；乙十一行本同；孔本同。】〕于上。〔欲使晋起兵攻蜀而出会于上也。〕


     是岁，秦益州刺史王统攻陇西鲜卑乞伏司繁于度坚山，司繁帅骑三万拒统于苑川。统潜袭度坚山，〔乞伏氏先自漠北南出、屯高平川，又自高平西南迁麦田山，司繁又自麦田迁于度坚山。水经注：苑川在天水勇士县界。杜佑曰：在兰州五泉县界。以下文乞伏吐雷为勇士护军观之，则水经注为是。〕司繁部落五万余皆降于统；其众闻妻子已降秦，不战而溃。司繁无所归，亦诣统降。〔降，户江翻。〕秦王坚以司繁为南单于，留之长安；以司繁从叔吐雷为勇士护军，〔勇士，汉县，晋省。此因汉县名而置护军。〕抚其部众。〔为后乞伏步颓以鲜卑叛秦张本。〕


     二年〔（壬申、三七二）〕


     春，二月，秦以清河房旷为尚书左丞，征旷兄默及清河崔逞、燕国韩胤为尚书郎，北平阳陟、田勰、阳瑶为著作佐郎，〔晋志：著作郎一人，谓之大著作，专掌史任。又置佐著作郎八人。勰，音协。〕郝略为清河相：皆关东士望，王猛所荐也。瑶，骛之子也。〔阳骛仕燕，历事三朝。骛，音务。〕


     冠军将军慕容垂言于秦王坚曰：「臣叔父评，燕之恶来辈也，〔恶来以多力事纣，纣嬖之以亡国。「恶来辈」，一作「恶来革」。史记曰：恶来善毁谗，诸侯以此益疏。「辈」，当作「革」。〕不宜复污圣朝，〔复，扶又翻。污，乌故翻。〕愿陛下为燕戮之。」〔为，于伪翻；下为人同。〕坚乃出评为范阳太守，燕之诸王悉补边郡。


     臣光曰：古之人，灭人之国而人悦，何哉t为人除害故也。〔此惟汤、武足以当之，下此则汉高帝犹庶几焉。为，于伪翻。〕彼慕容评者，蔽君专政，忌贤疾功，愚贪虐以丧其国，〔丧，息浪翻。〕国亡不死，逃遁见禽。〔事见上卷海西公太和五年。〕秦王坚不以为诛首，又从而宠秩之，〔秩，序也，官也。宠秩，谓宠而序其官，使不失次也。〕是爱一人而不爱一国之人也，其失人心多矣。是以施恩于人而人莫之恩，尽诚于人而人莫之诚，卒于功名不遂，容身无所，〔卒，子恤翻。〕由不得其道故也。


     三月，戊午，遣侍中王坦之征大司马温入辅；温复辞。〔复，扶又翻。〕


     秦王坚诏：「关东之民学通一经、才成一艺者，在所以〔【章：十二行本「以」上有「郡县」二字；乙十一行本同；孔本同；退斋校同。】〕礼送之。在官百石以上，学不通一经、才不成一艺者，罢遣还民。」〔苻坚之政如此而犹不能终，况不及苻坚者乎！〕


     夏，四月，徙海西公于吴县西柴里，敕吴国内史刁彝防卫，又遣御史顾允监察之。〔监，工衡翻。〕彝，协之子也。〔刁协，元帝信用之。〕


     六月，癸酉，秦以王猛为丞相、中书监、尚书令、太子太傅、司隶校尉，特进、常侍、持节、将军、侯如故；〔仍带特进、散骑常侍、使持节、车骑大将军、清河郡侯印绶也。〕阳平公融为使持节、都督六州诸军事、镇东大将军、冀州牧。〔代王猛镇邺。使，疏吏翻。〕


     庾希、庾邈与故青州刺史武沈之子遵聚众夜入京口城，〔沈，持林翻。〕晋陵太守卞眈u城奔曲阿。〔眈，丁含翻。沈约曰：吴时分无锡以西为毗陵郡，治丹徒，后复还毗陵。东海王越世子名毗。东海国故食毗陵，永嘉五年，改为晋陵；太兴初，郡及丹徒县悉治京口。〕希诈称受海西公密旨诛大司马温。建康震扰，内外戒严。卞眈发诸县兵二千人击希，希败，闭城自守。温遣东海内史周少孙讨之。〔元帝割吴郡海虞县之北境为东海郡。〕秋，七月，壬辰，拔其城，擒希、邈及其亲党，皆斩之。〔庾亮之后灭矣。〕眈，壶之子也。〔卞壶事元、明二帝，死于苏峻之难。〕


     甲寅，帝不豫，急召大司马温入辅，一日一夜发四诏；温辞不至。初，帝为会稽王，娶王述从妹为妃，生世子道生及弟俞生。道生疏躁无行，〔从，才用翻。行，下孟翻。〕母子皆以幽废死。余三子，郁、朱生、天流，皆早夭。〔夭，于绍翻。〕诸姬绝孕将十年，王使善相者视之，〔孕，以证翻。相，息亮翻；下同。〕皆曰：「非其人。」又使视诸婢媵，〔媵，以证翻。卑女为婢。婢，女之下者。送女从嫁曰媵。〕有李陵容者，在织坊中，黑而长，宫人谓之「昆仑」，〔谓其人如昆仑也。昆仑国，在南海外。仑，卢昆翻。〕相者惊曰：「此其人也！」王召之侍寝，生子昌明及道子。〔晋书曰：初，简文帝见谶曰：「晋祚尽昌明。」及孝武帝之在孕也，李太后梦神人谓之曰：汝生男，以昌明为字。及产，东方始明，因以为名焉。帝后悟，乃流涕。及孝武帝崩，晋自此倾矣。〕已未，立昌明为皇太子，生十年矣。以道子为琅邪王，领会稽国，以奉帝母郑太妃之祀。〔帝封琅邪王，所生母郑夫人薨，固请服重，徙封会稽王，追号郑夫人为会稽太妃。会，工外翻。〕遗诏：「大司马温依周公居摄故事。」又曰：「少子可辅者辅之，如不可，君自取之。」〔用汉昭烈属诸葛亮之言。少，诗照翻。〕侍中王坦之自持诏入，于帝前毁之。帝曰：「天下，傥来之运，卿何所嫌！」坦之曰：「天下，宣、元之天下，〔宣帝肇基帝业，元帝中兴，故云然。〕陛下何得专之！」帝乃使坦之改诏曰：「家国事一禀大司马，如诸葛武侯、王丞相故事。」〔王丞相，导也。〕是日，帝崩。〔年五十三。〕


     群臣疑惑，未敢立嗣，或曰：「当须大司马处分。」〔处，昌吕翻。分，扶问翻。〕尚书仆射王彪之正色曰：「天子崩，太子代立，大司马何容得异！若先面谘，必反为所责。」朝议乃定。〔朝，直遥翻。〕太子即皇帝位，大赦。崇德太后令，〔康献褚太后既归政于穆帝，居崇德宫，及哀帝、海西公之世，复临朝称制。海西既废，简文即位，尊后为崇德太后。〕以帝冲幼，加在谅，〔，音阴。〕令温依周公居摄故事。事已施行，王彪之曰：「此异常大事，大司马必当固让，使万机停滞，稽废山陵，未敢奉令，谨具封还。」事遂不行。〔此事即封还诏书之始也。〕


     温望简文临终禅位于己，不尔便当居摄。既不副所望，甚愤怨，与弟冲书曰：「遗诏使吾依武侯、王公故事耳。」温疑王坦之、谢安所为，心衔之。诏谢安征温入辅；温又辞。


     八月，秦丞相猛至长安，复加都督中外诸军事。〔复，扶又翻。〕猛辞曰：「元相之重，储傅之尊，端右事繁，京牧任大，总督戎机，出纳帝命，〔元相，丞相也。储傅，太子太傅也。端右，尚书令也。京牧，司隶校尉也。总督戎机，都督中外诸军事也。出纳帝命，中书监、常侍之职也。〕文武两寄，臣细并关，以伊、吕、萧、邓之贤，尚不能兼，〔谓伊尹、吕望、萧何、邓禹也。〕况臣猛之无似！」〔无似，犹言不肖也。〕章三四上，〔上，时掌翻。〕秦王坚不许，曰：「朕方混壹四海，非卿无可委者；卿之不得辞宰相，犹朕不得辞天下也。」


     猛为相，坚端拱于上，百官总己于下，军国内外之事，无不由之。猛刚明清肃，善恶着白，放黜尸素，〔尸素，尸位素餐者也。〕显拔幽滞，劝课农桑，练习军旅，官必当才，刑必当罪。由是国富兵强，战无不克，秦国大治。〔治，直吏翻。〕坚赦太子宏及长乐公丕等曰：「汝事王公，如事我也。」〔乐，音洛。〕


     阳平公融在冀州，高选纲纪，〔纲纪，谓官属纲纪众事者也。〕以尚书郎房默、河间相申绍为治中别驾，〔姓谱：房姓本自丹朱，舜封为房邑侯，子陵以父封为氏。〕清河崔宏为州从事，管记室。融年少，为政好新奇，贵苛察；申绍数规正，〔少，诗照翻。好，呼到翻。数，所角翻；下同。〕导以宽和，融虽敬之，未能尽从。后绍出为济北太守，〔济，子礼翻。〕融屡以过失闻，数致谴让，乃自恨不用绍言。


     融尝坐擅起学舍为有司所纠，遣主簿李纂诣长安自理；纂忧惧，道卒。〔卒，子恤翻。〕融问申绍：「谁可使者t」绍曰：「燕尚书郎高泰，清辩有胆智，可使也。」先是丞相猛及融屡辟，泰不起，〔先，悉荐翻。〕至是，融谓泰曰：「君子救人之急，卿不得复辞！」〔复，扶又翻。〕泰乃从命。至长安，猛见之，笑曰：「高子伯于今乃来，何其迟也！」〔高泰，字子伯。〕泰曰：「罪人来就刑，何问迟速！」猛曰：「何谓也t」泰曰：「昔鲁僖公以泮宫发颂，〔诗鲁颂泮水，颂僖公能修泮宫也。〕齐宣王以稷下垂声，〔史记：齐宣王喜文学游说之士，驺衍、淳于髡、田骈、慎到、接子、环渊之徒七十六人，皆赐列第，稷下学士且数百千人。刘向别录曰：齐有稷门，城门也。谈说之士，期会于稷下也。虞喜曰：齐有稷山，立馆其下以待游士。〕今阳平公开建学宫，追踪齐、鲁，未闻明诏褒美，乃更烦有司举劾。〔劾，户概翻，又户得翻。〕明公阿衡圣朝，惩劝如此，下吏何所逃其罪乎！」猛曰：「是吾过也。」事遂得释。猛因叹曰：「高子伯岂阳平所宜吏乎！」言于秦王。坚召见，悦之，问以为治之本。对曰：「治本在得人，得人在审举，审举在核真，未有官得其人而国家不治者也。」〔治，直吏翻。〕坚曰：「可谓辞简而理博矣。」以为尚书郎；泰固请还州，〔还冀州也。〕坚许之。


     九月，〔【章：十二行本「月」下有「甲寅」二字；乙十一行本同；孔本同；张校同；退斋校同。】〕追尊故会稽王妃王氏曰顺皇后，〔即王述从妹也。会，工外翻。〕尊帝母李氏为淑妃。


     冬，十月，丁卯，葬简文帝于高平陵。


     ⑴沓茄人卢悚〔晋氏南渡，侨置彭城郡于晋陵界。妖，于骄翻。〕自称大道祭酒，事之者八百余家。十一月，遣弟子许龙如吴，晨，到海西公门，称太后密诏，奉迎兴复；公初欲从之，纳保母谏而止。龙曰：「大事垂捷，焉用儿女子言乎！」〔焉，于虔翻。〕公曰：「我得罪于此，幸蒙宽宥，岂敢妄动！且太后有诏，便应官属来，何独使汝也t汝必为乱！」因叱左右缚之，龙惧而走。甲午，悚帅众三百人，晨攻广莫门，〔广莫门，建康城北门也。帅，读曰率；下同。〕诈称海西公还，由云龙门突入殿庭，〔云龙门，建康宫门也。〕略取武库甲仗，门下吏士骇愕不知所为。〔吏士守卫云龙门者也。〕游击将军毛安之闻难，帅众直入云龙门，〔难，乃旦翻。帅，读曰率。〕手自奋击；左卫将军殷康、中领军桓秘入止车门，与安之并力讨诛之，并党与死者数百人。海西公深虑横祸，〔横，户孟翻。〕专饮酒，恣声色，有子不育，时人怜之。朝廷知其安于屈辱，故不复为虞。〔虞，防也，备也。复，扶又翻。〕


     秦都督北蕃诸军事、镇北大将军、开府仪同三司、朔方桓侯梁平老卒。平老在镇十余年，鲜卑、匈奴惮而爱之。〔平老镇朔方，始一百卷穆帝升平三年。〕


     三吴大旱，〔【章：十二行本「旱」下有「饥」字；乙十一行本同。】〕人多饿死。〔吴郡、吴兴、义兴为三吴，注已见前。〕


     烈宗孝武皇帝上之上〔讳曜，字昌明，简文帝第三子。谥法：五宗安之曰孝；克定祸乱曰武。〕


     宁康元年〔（癸酉、三七三）〕


     春，正月，己卯严：「卯」改「丑」。】〕朔，大赦改元。


     二月，大司马温来朝：〔朝，直遥翻。〕辛巳，诏吏部尚书谢安、侍中王坦之迎于新亭。是时，都下人情rr，〔r，许勇翻。〕或云欲诛王、谢，因移晋室。坦之甚惧，安神色不变，曰：「晋祚存亡，决于此行。」温既至，百官拜于道侧。温大陈兵卫，延见朝士；〔朝，直遥翻。〕有位望者皆战慑失色；〔位，列位也；中庭左右谓之位。孟子曰：贤者在位，能者在职，则有位者公卿大臣也。望，名望也。慑，质涉翻。〕坦之流汗沾衣，倒执手版。〔沈约曰：手版则古笏矣。尚书令、仆射、尚书，手版头复有白笔，以紫皮裹之，名笏。〕安从容就席，〔从，千容翻。〕坐定，谓温曰：「安闻诸侯有道，守在四邻，〔左传：楚沈尹戌曰：天子守在四夷，诸侯守在四邻。〕明公何须壁后置人邪！」温笑曰：「正自不能不尔。」遂命左右撤之，与安笑语移日。〔史言王坦之虽忠于晋室而识度劣于谢安。移日，言笑语之久，不觉日晷之移。〕郗超常为温谋主，〔郗，丑之类。〕安与坦之见温，温使超卧帐中听其言。风动帐开，安笑曰：「郗生可谓入幕之宾矣。」时天子幼弱，外有强臣，安与坦之尽忠辅卫，卒安晋室。〔卒，子恤翻。〕


     温治卢悚入宫事，〔治，直之翻。〕收尚书陆始付廷尉，免桓秘官，连坐者甚众；迁毛安之为左卫将军。桓秘由是怨温。


     三月，温有疾，停建康十四日，甲午，还姑孰。


     夏，代王什翼犍使燕凤入贡于秦。〔犍，居言翻。燕，于贤翻，姓也。〕


     秋，七月，己亥，南郡宣武公桓温薨。


     初，温疾笃，讽朝廷求九锡，屡使人趣之。〔趣，读曰促。〕谢安、王坦之故缓其事，〔有心为之谓之故。〕使袁宏具草。宏以示王彪之，彪之叹其文辞之美，因曰：「卿固大才，安可以此示人！」〔言不当为此文也。〕谢安见其草，辄改之，由是历旬不就。宏密谋于彪之，彪之曰：「闻彼病日增，亦当不复支久，自可更小迟回。」〔安晋之功，人皆归之谢安、王坦之，彪之实预有力于其间。复，扶又翻。〕


     温〔【章：十二行本「温」上有「宏从之」三字；乙十一行本同；孔本同；张校同；退斋校同。】〕弟江州刺史冲，问温以谢安、王坦之所任，温曰：「渠等不为汝所处分。」〔吴俗谓他人为渠侬。处，昌吕翻。分，扶问翻。〕其意以为，已存，彼必不敢立异，死则非冲所制；若害之，无益于冲，更失时望故也。〔观桓温所以待安、坦之者如此，二人者岂易及哉！〕


     温以世子熙才弱，使冲领其众。于是桓秘与熙弟济谋共杀冲，冲密知之，不敢入。俄顷，温薨，冲先遣力士拘录熙、济而后临丧。〔录，收也。〕秘遂被废弃，熙、济俱徙长沙。诏葬温依汉霍光及安平献王故事。冲称温遗命，以少子玄为嗣，〔为桓玄篡晋张本。少，诗照翻。〕时方五岁，袭封南郡公。


     庚戌，加右将军荆州刺史桓豁征西将军、督荆&#8231;杨&#8231;雍&#8231;交&#8231;广五州诸军事。〔「杨」，恐当作「梁」。雍，于用翻。〕桓〔【章：十二行本「桓」上有「以江州刺史」五字；乙十一行本同；孔本同；张校同；退斋校同。】〕冲为中军将军、都督扬&#8231;豫&#8231;江三州诸军事、扬&#8231;豫二州刺史，镇姑孰；竟陵太守桓石秀为宁远将军、江州刺史，镇寻阳。〔三分温所统以授其庭侄。〕石秀，豁之子也。冲既代温居任，尽忠王室；或劝冲诛除时望，专执时权；冲不从。始，温在镇，死罪皆专决不请。冲以为生杀之重，当归朝廷，凡大辟皆先上，〔辟，毗亦翻。上，时掌翻。〕须报，然后行之。〔史言桓冲事晋朝忠顺。〕


     谢安以天子幼冲，新丧元辅，〔丧，息浪翻。〕欲请崇德太后临朝。王彪之曰：「前世人主幼在襁褓，母子一体，故可临朝；〔朝，直遥翻；下同。〕太后亦不能决事，要须顾问大臣。今上年出十岁，垂及冠婚，〔冠，古玩翻。〕反令从嫂临朝，〔帝元帝之孙，于康帝为从弟，故太后为从嫂。从，才用翻。〕示人主幼弱，岂所以光扬圣德乎！诸公必欲行此，岂仆所制，所惜者大体耳。」安不欲委任桓冲，故使太后临朝，已得以专献替裁决，遂不从彪之之言。〔史言彪之所陈者正义，谢安所行者时宜。〕八月，壬子，太后复临朝摄政。〔复，扶又翻。〕


     梁州刺史杨亮遣其子广袭仇池，〔简文帝咸安元年，秦取仇池。〕与秦梁州刺史杨安战，广兵败，沮水诸戍皆委城奔溃。〔班志，沮水出武都沮县东狼谷，东流合为汉水。晋盖阻沮水列戍以备秦。沮，子余翻。〕亮惧，退守磬险。九月，安进攻汉川。〔汉川即汉中郡之地。〕


     丙申，以王彪之为尚书令，谢安为仆射，领吏部，共掌朝政。〔朝，直遥翻。〕安每叹曰：「朝廷大事，众所不能决者，以谘王公，无不立决！」


     以吴国内史刁彝为徐、兖二州刺史，镇广陵。


     冬，秦王坚使益州刺史王统、秘书监朱肜帅率二万出汉川，〔肜，余冲翻。帅，读曰率；下同。〕前禁将军毛当、〔秦置左、右、前、后四禁将军。〕鹰扬将军徐成帅卒三万出剑门，入寇梁、益；梁州刺史杨亮帅巴獠万余拒之，〔蜀先无獠，李势之时，始自山出。獠，卢皓翻。〕战于青谷。〔新唐志：洋州真符县，本华阳县，开元十八年，析兴道置。天宝八载，开清水谷路。兴道县，即兴势之地。〕亮兵败，奔固西城。〔西城县，汉属汉中郡，魏、晋属魏兴郡。奔固者，奔西城以自固也。〕肜遂拔汉中。徐成攻剑阁，〔【章：十二行本「阁」作「门」；乙十一行本同。】〕克之。杨安进攻梓潼，梓潼太守周固守涪城，遣步骑数千送母、妻自汉水趣江陵，朱肜邀而获之，〔此汉水，盖蜀人所谓西汉水也，与涪水会，至渝州入江，顺江而下，则达江陵。然朱肜克汉中，因得邀母、妻，则又似自汉中之汉水趣江陵。但秦兵已至梓潼，自涪以北，皆为秦有，母、妻安能越剑阁，取汉水路而趣江陵乎！意谓当以此汉水为西汉水。，虚交翻。涪，音浮。趣，七喻翻。〕遂降于安。〔降，户江翻；下同。〕十一月，安克梓潼。〔梓潼县，汉属广汉郡。刘蜀分为梓潼郡，治涪。潼，音同。〕荆州刺史桓豁遣江夏相竺瑶救梁、益；瑶闻广汉太守赵长战死，引兵退。益州刺史周仲孙勒兵拒朱肜于竹，闻毛当将至成都，仲孙帅骑五千卉于南中。秦遂取梁、益二州，邛、g、夜郎皆附于秦。〔邛，渠容翻。g，才各翻。〕秦王坚以杨安为益州牧，镇成都；毛当为梁州刺史，镇汉中；姚苌为宁州刺史，屯垫江；〔垫，音迭。〕王统为南秦州刺史，镇仇池。


     秦王坚欲以周为尚书郎，曰：「蒙晋厚恩，但老母见获，失节于此。母子获全，秦之惠也。虽公侯之贵，不以为荣，况郎君官乎！」遂不仕。每见坚，或箕踞而坐，呼为氐贼。〔坚本氐也，故以氐贼呼之。此必母死后事。〕尝值元会，〔正月一日为元日，是日朝会为元会。〕仪卫甚盛，坚问之曰：「晋朝元会，与此何如t」攘袂厉声曰：「犬羊相聚，何敢比拟天朝！」〔秦之君臣，皆六夷也，故诋之为犬羊。天朝，谓晋也。朝，直遥翻。〕秦人以不逊，屡请杀之；坚待之弥厚。


     周仲孙坐失守免官。桓冲以冠军将军毛虎生为益州刺史，领建平太守，〔冠，古玩翻。〕以虎生子球为梓潼太守。虎生与球伐秦，至巴西，以粮乏，退屯巴东。


     以侍中王坦之为中书令，领丹杨尹。


     是岁，鲜卑勃寒掠陇右，〔勃寒，亦陇西鲜卑也。〕秦王坚使乞伏司繁讨之，勃寒请降；遂使司繁镇勇士川。〔勇士川即汉天水勇士县之地。〕


     ⒂绣缧浅鲇谖不，长十余丈，〔彗，祥岁翻，又旋芮翻，又徐醉翻。长，直亮翻。〕经太微，扫东井；自四月始见，及秋冬不灭。秦太史令张孟严：「孟」改「猛」。】〕言于秦王坚曰：「尾、箕，燕分；东井，秦分。〔天文志：尾九星，箕四星，燕、幽州分。东井八星，秦、雍州分。见，贤遍翻。分，扶问翻。〕今彗起尾、箕而扫东井，十年之后，燕当灭秦；二十年之后，代当灭燕。〔按天文志，云中入东井一度，定襄入东井八度，e门入东井十六度，代郡入东井二十八度，是皆拓跋氏所有之地也。所以知代当灭燕者，天道好还，彗起燕分而扫秦分，此燕灭秦之征。秦已灭矣，代乘天道好还之运，反而灭燕，自然之大数也。太元十年，慕容冲破长安，距是岁仅十一年。安帝隆安元年，拓跋克中山，距是岁二十三年。〕慕容ジ缸有值埽我之仇敌，而布列朝廷，贵盛莫二，臣窃忧之，宜翦其魁桀者以消天变。」坚不听。


     阳平公上疏曰：「东胡跨据六州，〔鲜卑，东胡之余种也。〕南面称帝，陛下劳师累年，然后得之，〔事见上卷海西公太和四年、五年。〕本非慕义而来。今陛下亲而幸之，使其父兄子弟森然满朝，〔木多为森。森然，犹林然也。朝，直遥翻。〕执权履职，势倾勋旧。臣愚以为狼虎之心，终不可养，星变如此，愿少留意！」坚报曰：「朕方混六合为一家，视夷狄为赤子，汝宜息卢，勿怀耿介。〔诗曰：忧心耿耿。贤曰：介介，犹耿耿也。〕夫惟修德可以禳灾，苟能内求诸己，何惧外患乎！」〔史言苻坚养虎自遗患，为悔不用融言张本。〕


     二年〔（甲戌、三七四）〕


     春，正月，癸未朔，大赦。


     己酉，刁彝卒。二月，癸丑，以王坦之为都督徐&#8231;兖&#8231;青三州诸军事、徐&#8231;兖二州刺史，镇广陵。诏谢安总中书。〔王坦之出镇，安兼总中书。〕安好声律，期功之惨，不废丝竹，〔期功，期及大功、小功之丧也。好，呼到翻。〕士大夫效之，遂以成俗。王坦之屡以书苦谏之曰：「天下之宝，当为天下惜之。」〔为，于伪翻。言礼法为天下之宝。〕安不能从。


     三月，秦太尉建宁烈公李威卒。


     夏，五月，蜀人张育、杨光起兵击秦，有众二万，遣使来请兵。〔使，疏吏翻。〕秦王坚遣镇军将军邓羌帅甲士五万讨之。〔帅，读曰率。〕益州刺史竺瑶、威远将军桓石虔帅众三万攻垫江，姚苌兵败，退屯五城。〔晋志，广汉郡有五城县，武帝咸宁四年立，唐梓州之玄武县也。华阳国志云：汉时立仓于此，发五县人尉部主之，后因以为五城县，有五城山。〕瑶、石虔屯巴东。张育自号蜀王，与巴獠酋帅张重、尹万万余人进围成都。〔獠，鲁皓翻。酋，慈由翻。帅，所类翻。〕六月，育改元黑龙。秋，七月，张育与张重等争权，举兵相攻，秦杨安、邓羌袭育，败之，〔败，补迈翻；下同。〕育与杨光退屯竹。八月，邓羌败晋兵于涪西。九月，杨安败张重、尹万于成都南，〔败，补迈翻。〕重死，斩首二万三千级。邓羌击张育、杨光于竹，皆斩之。益州复入于秦。〔复，扶又翻。〕


     冬，十二月，有人入秦明光殿大呼曰：「甲申、乙酉，鱼羊食人，悲哉无复遗！」〔「鱼羊」合成「鲜」人，谓鲜卑也。是后慕容起兵攻秦，果在甲申、乙酉之岁。呼，火到翻。〕秦王坚命执之，不获。秘书监朱肜、秘书侍郎略阳赵整〔晋秘书省有丞、有郎，无侍郎。秦以整为秘书郎，内侍左右，故曰侍郎。〕固请诛鲜卑，坚不听。整，宦官也，博闻强记，能属文；〔属，之欲翻。〕好直言，上书及面谏，前后五十余事。〔好，呼到翻。上，时掌翻。〕慕容垂夫人得幸于坚，〔即段夫人也。〕坚与之同辇游于后庭，整歌曰：「不见雀来入燕室，但见浮云蔽白日。」坚改容谢之，命夫人下辇。


     是岁，代王什翼犍击刘卫辰，南走。〔「卫辰」之下更有「卫辰」字，文意乃足。为下卫辰求救于秦张本。犍，居言翻。〕


     三年〔（乙亥、三七五）〕


     春，正月，辛亥，大赦。


     夏，五月，丙午，蓝田献侯王坦之卒；临终与谢安、桓冲书，惟以国家为忧，言不及私。


     桓冲以谢安素有重望，欲以扬州让之，自求外出。桓氏族党皆以为非计，莫不扼腕固谏，〔腕，乌贯翻。〕郗超亦深止之，〔扬州统摄京畿，权任要重，故皆止冲。〕冲皆不听，处之澹然。〔处，昌吕翻。澹，徒览翻。〕甲寅，诏以冲都督徐&#8231;豫&#8231;兖&#8231;青&#8231;扬五州诸军事、徐州刺史，镇京口；以安领扬州刺史，并加侍中。


     六月，秦清河武侯王猛寝疾，秦王坚亲为之祈南、北郊及宗庙、社稷，〔为，于伪翻；下同。〕分遣侍臣痰缓印⒃乐钌瘛！哺腔坪蛹盎岳诸神，不尽趟脑酪病！趁图采亳，为之赦殊死以下。〔身首横分为殊死。少，诗沼翻。〕猛上疏曰：「不图陛下以臣之命而亏天地之德，威烈振乎八荒，〔八方之外为八荒。尔雅：觚竹、北户、西王母、日下，谓之四荒。〕声教光乎六合，〔六合，天、地、东、西、南、北。〕九州岛百郡，十居其七，平燕定蜀，有如拾芥。〔师古曰：草芥之横在地上者，a而拾之，言易而必得也。〕夫善作者不必善成，善始者不必善终，〔乐毅答燕惠王书之言。〕是以古先哲王，知功业之不易，战战兢兢，如临深谷。〔诗：小宛：惴惴小心，如临于谷；战战兢兢，如履薄冰。易，以豉翻。〕伏惟陛下，追踪前圣，天下幸甚。」坚览之悲恸。秋，七月，坚亲至猛第视疾，访以后事。猛曰：「晋虽僻处江南，然正朔相承，〔王猛事秦，亦知正统之在江南。徐光之论非矣。处，昌吕翻。〕上下安和，臣没之后，愿勿以晋为图。鲜卑、西羌，我之仇敌，终为人患，〔后卒如猛言。〕宜渐除之，以便社稷。」言终而卒。坚比敛，三临哭，〔比，必寐翻，及也。敛，力赡翻。临，如字。〕谓太子宏曰：「天不欲使吾平壹六合邪，何夺吾景略之速也t」葬之如汉霍光故事。


     八月，癸巳，立皇后王氏，大赦。后，蒙之孙也。〔王蒙善清谈，与刘雌朊。〕以后父晋陵太守蕴为光禄大夫，领五兵尚书，〔魏始置五兵尚书，谓总录中兵、外兵、别兵、都兵、骑兵事也。〕封建昌〔【章：十二行本「昌」下有「县」字；乙十一行本同。】〕侯；蕴固辞不受。


     九月，帝讲孝经，始览典籍，延儒士。谢安荐东莞徐邈补中书舍人，〔晋初，中书置通事、舍人各一人，掌呈秦案及掌诏命。沈约曰：晋置中书侍郎，又置舍人一人，通事一人。江左初合舍人、通事，谓之通事舍人，掌呈案奏章；后省通事。，莞，音官。〕每被顾问，多所匡益。帝或宴集，酣乐之后，好为手诏诗章以赐侍臣，或文词率尔，所言秽杂；邈应时收敛还省〔谓中书省。被，皮义翻。乐，音洛。好，呼到翻。〕刊削，皆使可观，经帝重览，〔重，直龙翻。〕然后出之。时议以此多邈。


     冬，十月，癸酉朔，日有食之。


     秦王坚下诏曰：「新丧贤辅，百司或未称朕心，可置听讼观于未央南，〔丧，息浪翻。称，尺证翻；下同。观，古玩翻。〕朕五日一临，以求民隐。今天下虽未大定，权可偃武修文，以称武侯雅旨。其增崇儒教；禁老、庄、图谶之学，犯者弃市。」〔王猛谥武侯。称，尺证翻。谶，楚谮翻。〕妙简学生，太子及公侯百僚之子皆就学受业；中外四禁、二卫、四军长上将士，皆令受学。〔秦有中军、外军将军。前禁、后禁、左禁、右禁将军，是为四禁。左卫、右卫将军，是为二卫。卫军、抚军、镇军、冠军将军，是为四军。长上者，长上宿卫将士也。上，时掌翻。将，即亮翻。〕二十人给一经生，教读音句，后宫置典学以教掖庭，选阉人及女隶敏慧者诣博士授经。〔女隶，没入为官婢者，奚官女是也。〕尚书郎王佩读谶，坚杀之：学谶者遂绝。






