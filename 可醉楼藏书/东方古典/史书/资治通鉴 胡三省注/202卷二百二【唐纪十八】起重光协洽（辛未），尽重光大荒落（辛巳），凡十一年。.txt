卷第二百二【唐纪十八】起重光协洽（辛未），尽重光大荒落（辛巳），凡十一年。


     高宗天皇大圣大弘孝皇帝中之下


     咸亨二年〔（辛未、六七一）〕


     春，正月，甲子，上幸东都。〔考异曰：旧本纪及太子弘传，「正月乙巳，幸东都，留太子于京师监国。」明年十月己未，又云「皇太子监国。」新本纪、唐历、统纪皆连岁言太子监国。按离长安时，已留太子监国，及自东都将还，岂得又令监国！按实录此月无监国事，唯明年十月有之。今从之。


     夏，四月，甲申，以西突厥阿史那都支为左骁卫大将军兼匐延都督，〔显庆二年，平贺鲁，以处木昆部为匐延都督府。厥，九勿翻。骁，坚尧翻。匐，蒲北翻。〕以安集五咄陆之众。〔咄，当没翻。〕


     初，武元庆等既死，〔事见上卷干封元年。〕皇后奏以其姊子贺兰敏之为士χ嗣，〔Γ一虢翻。〕袭爵周公，改姓武氏，累迁弘文馆学士、左散骑常侍。〔太宗在藩，于秦府置文学馆学士，其后弘文、崇文二馆皆有学士。散，悉翻。骑，奇寄翻。〕魏国夫人之死也，〔亦见干封元年。〕上见敏之，悲泣曰：「向吾出视朝犹无恙，退朝已不救，何苍猝如此！」〔朝，直遥翻。〕敏之号哭不对。后闻之，曰：「此儿疑我。」由是恶之。敏之貌美，蒸于太原王妃；及居妃丧，释衰，奏妓。〔号，户高翻。恶，乌路翻。衰，仓回翻。妓，渠绮翻。〕司卫少卿杨思俭女，有殊色，上及后自选以为太子妃，婚有日矣，敏之逼而淫之。后于是表言敏之前后罪恶，请加窜逐。六月，丙子，敕流雷州，复其本姓。至韶州，以马缰绞死。〔雷州，汉徐闻县地。梁置南合州，隋曰合州，仍置海康县，大业废州。唐武德五年，复置，贞观八年改曰雷州。韶州，汉南野县地。吴孙皓甘露元年，分立始兴郡。唐武德初，置番州，贞观元年，改韶州。旧志：雷州至京师六千五百四十七里，至东都五千八百三十六里。韶州至京师四千九百三十二里，至东都四千一百四十二里。缰，居良翻。〕朝士坐与敏之交游，流岭南者甚众。〔朝，直遥翻。〕


     秋，七月，乙未朔，高侃破高丽余众于安市城。〔丽，力知翻。〕


     九月，丙申，潞州刺史徐王元礼薨。


     冬，十一月，甲午朔，日有食之。


     车驾自东都幸许、汝；十二月，癸酉，校猎于叶县；〔旧志：东都至许州四百里，至汝州百八十里。叶县旧属南阳郡，后并省，后齐置襄州，后周废州，置南襄城郡，隋废郡为叶县，属许州。叶，式涉翻。〕丙戌，还东都。


     三年〔（壬申、六七二）〕


     春，正月，辛丑，以太子左卫副率梁积寿为姚州道行军总管，〔太子十率府，各有副率，位四品。率，所律翻。〕将兵讨叛蛮。〔将，即亮翻。〕


     庚戌，昆明蛮十四姓二万三千户内附，置殷、敦、总三州。〔爨蛮西有昆明蛮，一曰昆弥蛮，以西洱河为境，即叶榆河也，去长安九千里。殷州居戎州西北，总州居西南，敦州居南，远不过五百余里，近三百里。〕


     二月，庚午，徙吐谷浑于鄯州浩水南。〔汉书地理志：浩水东至允吾入湟。允吾，唐为鄯州龙支县。水经注：浩河出允吾西北塞外，东径浩县故城南，又东流注于湟水，俗呼为合门河。吐，从暾入声。谷，音浴。鄯，时战翻。浩，音诰。，音门。〕吐谷浑畏吐蕃之强，不安其居，又鄯州地狭，寻徙灵州，以其部落置安乐州，〔时以灵州鸣沙县地置安乐州。乐，音洛。〕以可汗诺曷钵为刺史。〔可，从刊入声。汗，音寒。〕吐谷浑故地皆入于吐蕃。


     秋，七月，乙未朔，高侃破高丽余众于安市城。〔丽，力知翻。〕


     夏，四月，庚午，上幸合璧宫。


     吐蕃遣其大臣仲琮入贡，上问以吐蕃风俗，对曰：「吐蕃地薄气寒，风俗朴鲁；然法令严整，上下一心，议事常自下而起，因人所利而行之，斯所以能持久也。」上诘以吞灭吐谷浑、〔见上卷龙朔三年。诘，去吉翻。〕败薛仁贵、〔见上卷咸亨元年。败，补迈翻。〕寇逼凉州事，〔吐蕃既灭吐谷浑，又破西域，则寇逼凉州矣。〕对曰：「臣受命贡献而已，军旅之事，非所闻也。」上厚赐而遣之。癸未，遣都水使者黄仁素使于吐蕃。〔使，疏吏翻。〕


     秋，八月，壬午，特进高阳郡公许敬宗卒。〔卒，子恤翻。〕太常博士袁思古议：「敬宗弃长子于荒徼，〔徼，吉吊翻。〕嫁少女于夷貊。〔少，诗沼翻。貊，莫白翻。〕按谥法，『名与实爽曰缪，』请谥为缪。」〔缪，靡幼翻。〕敬宗孙太子舍人彦伯讼思古与许氏有怨，请改谥。太常博士王福议，〔，音止。〕以为：〔【章：十二行本「为」下有「谥者」二字；乙十一行本同；孔本同；张校同。】〕「得失一朝，荣辱千载。〔太常博士拟谥，皆迹其功行为之褒贬，大行大名之，小行小名之。载，子亥翻。〕若嫌隙有实，当据法推绳；如其不然，义不可夺。」户部尚书戴至德谓福曰：「高阳公任遇如是，何以谥之为缪t」对曰：「昔晋司空何曾既忠且孝，徒以日食万钱，秦秀谥之为『缪』，〔见八十卷晋武帝咸宁四年。〕许敬宗忠孝不逮于曾，而饮食男女之累过之，〔累，力瑞翻。〕谥之曰『缪』，无负许氏矣。」诏集五品已上更议，礼部尚书阳思敬议：「按谥法，既过能改曰恭，请谥曰恭。」诏从之。敬宗尝奏流其子昂于岭南，又以女嫁蛮酋冯盎之子，多纳其货，〔酋，慈由翻。〕故思古议及之。福，勃之父也。〔王勃，见二百卷龙朔元年。〕


     九月，癸卯，徙沛王贤为雍王。〔雍，于用翻。〕


     冬，十月，己未，诏太子监国。〔监，古衔翻。〕


     壬戌，车驾发东都。


     十一月，戊子朔，日有食之。


     十二月，高侃与高丽余众战于白水山，破之。新罗遣兵救高丽，侃击破之。


     太子罕接宫臣，典膳丞全椒邢文伟辄减所供膳，〔东宫典膳局郎，正六品上；丞，正八品上：掌进膳尝食。全椒县时属滁州。〕并上书谏太子。太子复书，谢以多疾及入侍少暇，嘉纳其意。〔上，时掌翻。〕顷之，右史缺，上曰：「邢文伟事吾子，能撤膳进谏，此直士也。」擢为右史。〔起居舍人，从六品上，属中书省，掌修记言之史，录天子之制诰德音，如记言之制，以纪时政之损益，季终，则授之于国史。龙朔改曰右史。〕


     太子因宴集，命宫臣掷倒，〔唐散乐有舞盘伎、舞轮伎、长F伎、跳铃伎、掷倒伎、跳剑伎、吞剑伎，皆梁之遗伎也。〕次至左奉裕率王及善，〔隋置太子内率府，拟上台千牛卫，掌东宫千牛备身侍奉之事，龙朔改为左、右奉裕率。率，所律翻。〕及善曰：「掷倒自有伶官，〔伶，卢经翻。〕臣若奉令，恐非所以羽翼殿下也。」太子谢之。上闻之，赐及善缣百匹，寻迁左千牛卫将军。〔千牛刀，即人主防身刀也，取庄子庖丁解数千牛，而芒刃不顿之义。后魏有千牛备身，掌宿卫侍从，隋炀帝置备身府，唐改千牛府。〕


     四年〔（癸酉、六七三）〕


     春，正月，丙辰，绛州刺史郑惠王元懿薨。


     三月，丙申，诏刘仁轨等改修国史，以许敬宗等所记多不实故也。


     夏，四月，丙子，车驾幸九成宫。


     闰五月，燕山道总管、右领军大将军李谨行大破高丽叛者于瓠A河之西，〔胡峤曰：黑车子之北，有牛蹄突厥，人身牛足。其地尤寒，水曰瓠A河，夏秋冰厚二尺，秋冬冰彻底，常烧器销冰，乃得饮。余按唐书刘仁轨传，此瓠A河当在高丽南界，新罗七重城之北。燕，因肩翻；下同。〕俘获数千人，余众皆奔新罗。时谨行妻刘氏留伐奴城，高丽引H攻之，刘氏擐甲帅众守城，久之，虏退。〔H，音末曷。擐，音宦。帅，读曰率。〕上嘉其功，封燕国夫人。谨行，H人突地稽之子也，〔突地稽见一百八十九卷高祖武德四年。〕武力绝人，为众夷所惮。


     秋，七月，〔【章：十二行本「月」下有「辛巳」二字；乙十一行本同；孔本同；退斋校同。】〕婺州大水，溺死者五千人。〔婺，亡遇翻。溺，奴狄翻。〕


     八月，辛丑，上以疟疾，令太子于延福殿受诸司启事。〔疟，迸约翻。〕


     冬，十月，壬午，中书令阎立本薨。


     乙巳，车驾还京师。


     十二月，丙午，弓月、疏勒二王来降。〔降，户江翻；下同。〕西突厥兴昔亡可汗之世，诸部离散，弓月及阿悉吉皆叛。〔阿悉吉即阿悉结，弩失毕五俟斤之一也。〕苏定方之西讨也，〔见二百卷显二年。〕擒阿悉吉以归。弓月南结吐蕃，北招咽面，〔咽面，亦铁勒种，居得嶷海。咽，于甸翻。面，眠见翻。〕共攻疏勒，降之。上遣鸿胪萧嗣业发兵讨之。嗣业兵未至，弓月惧，与疏勒皆入朝；上赦其罪，遣归国。〔胪，陵如翻。朝，直遥翻。〕


     上元元年〔（甲戌、六七四）是年八月方改元。〕


     春，正月，壬午，以左庶子、同中书门下三品刘仁轨为鸡林道大总管，〔帝以新罗国为鸡林州。〕卫尉卿李弼、右领军大将军李谨行副之，发兵讨新罗。时新罗王法敏既纳高丽叛众，又据百济故地，使人守之。上大怒，诏削法敏官爵；其弟右骁卫员外大将军、临海郡公仁问在京师，〔骁，坚尧翻。〕立以为新罗王，使归国。


     三月，辛亥朔，日有食之。


     贺兰敏之既得罪，皇后奏召武元爽之子承嗣于岭南，〔干封元年，元爽流振州。〕袭爵周公，拜尚衣奉御；〔尚衣奉御，属殿中省，掌衣服，详其制度，辩其名数。〕夏，四月，辛卯，迁宗正卿。


     秋，八月，壬辰，追尊宣简公为宣皇帝，妣张氏为宣庄皇后；懿王为光皇帝，妣贾氏为光懿皇后；〔后魏金门镇将熙，太祖虎之祖也，谥宣简公；魏幢主天赐，太祖虎之父也，谥懿王。〕太武皇帝为神尧皇帝，太穆皇后为太穆神皇后；文皇帝为太宗文武圣皇帝，文德皇后为文德圣皇后。皇帝称天皇，皇后称天后，以避先帝、先后之称。〔实欲自尊，而以避先帝、先后之称为言，武后之意也。之称，尺证翻。〕改元，赦天下。


     戊戌，敕：「文武官三品以上服紫，金玉带；四品服深绯，金带；五品服浅绯，金带；六品服深绿，七品服浅绿，并银带；八品服深青，九品服浅青，并骒石带；〔骒石似金而非金。骒，托侯翻。〕庶人服黄，铜铁带。自非庶人，不听服黄。」〔非庶人，谓工商杂户。〕


     九月，癸丑，诏追复长孙晟、长孙无忌官爵，以无忌曾孙翼袭爵赵公，听无忌丧归，陪葬昭陵。〔无忌削官爵而死，见二百卷显庆四年。〕


     甲寅，上御翔鸾阁，〔据旧书郝处俊传，翔鸾阁在含元殿东。唐六典，含元殿翼以二阁，左曰翔鸾，右曰栖凤，二阁之下，为东西朝堂。〕观大T。〔T，薄胡翻。〕分音乐为东西朋，使雍王贤主东朋，周王显主西朋，角胜为乐，郝处俊谏曰：「二王春秋尚少，志趣未定，掌推梨让枣，〔梁元帝遗武陵王书有是言。乐，音洛。少，诗沼翻。推，吐雷翻。〕相亲如一。今分二朋，递相夸竞，俳优小人，言辞无度，恐其交争胜负，讥诮失礼，非所以崇礼义，劝敦睦也。」上瞿然曰：〔诮，才笑翻。瞿，九遇翻，惊视貌。〕「卿远识，非众人所及也。」遽止之。


     是日，卫尉卿李弼暴卒于宴所，为之废T一日。〔为，于伪翻。〕


     冬，十一月，丙午朔，车驾发京师；己酉，校猎华山之曲武原；〔华山在华州华阴县南。曲武原在华山下。华，户化翻。〕戊辰，至东都。


     箕州录事参军张君澈等诬告刺史蒋王恽及其子汝南郡王炜谋反，〔恽，于粉翻。炜，于鬼翻。〕敕通事舍人薛思贞驰传往按之。〔传，张恋翻。〕十二月，癸未，恽惶惧，自缢死，〔缢，于计翻。〕上知其非罪，深痛惜之，斩君澈等四人。


     戊子，于阗王伏^雄来朝。〔阗，徒贤翻。^，视遮翻。朝，直遥翻；下同。〕


     辛卯，波斯王卑路斯来朝。


     壬寅，天后上表，以为：「国家圣绪，出自玄元皇帝，〔老子姓李名耳；唐祖之，干封元年，尊为玄元皇帝。上，时掌翻；下同。〕请令王公以下皆习老子，每岁明经，准孝经、论语策试。又请「自今父在，为母服齐衰三年。〔古礼，父在，为母服。为，于伪翻。齐，音咨。衰，仓回翻。〕又，京官八品以上，宜量加俸禄。」〔京官，在京官也。量，音良。〕及其余便宜，合十二条。诏书褒美，皆行之。


     是岁，有刘晓者，上疏论选，〔选，须绢翻；下同。考异曰：会要作「刘i」。今从统纪。〕以为：「今选曹以检勘为公道，〔检勘者，谓考其功过，察其假名，承伪隐，冒升降。〕书判为得人，殊不知考其德行才能。况书判借人者众矣。又，礼部取士，专用文章为甲乙，故天下之士，皆舍德行而趋文艺，有朝登甲科而夕陷刑辟者，虽日诵甍言，何关理体！〔理体，即治道。行，下孟翻。趋，七喻翻；下同。辟，毗亦翻。〕文成七步，未足化人。况尽心卉木之间，极笔烟霞之际，以斯成俗，岂非大谬！夫人之慕名，如水趋下，上有所好，下必甚焉。陛下若取士以德行为先，文艺为末，则多士雷奔，四方风动矣！」〔趋，七喻翻。好，呼到翻；下怜好同。〕


     二年〔（乙亥、六七五）〕


     春，正月，丙寅，以于阗国为毗沙都督府，分其境内为十州，以于阗王尉迟伏^雄毗沙都督。〔阗，徒贤翻，又徒见翻。尉，纡勿翻。^，视遮翻。〕


     辛未，吐蕃遣其大臣论吐浑弥来请和，且请与吐谷浑复修邻好；〔吐，从暾入声；下同。复，扶又翻。谷，音浴。〕上不许。


     二月，刘仁轨大破新罗之众于七重城；〔重，直龙翻。〕又使H浮海，略新罗之南境，斩获甚众。仁轨引兵还。〔，音末。H，音曷。还，从宣翻，又音如字。〕诏以李谨行为安东镇抚大使，〔使，疏吏翻；下同。〕屯新罗之买肖城以经略之，三战皆捷，新罗乃遣使入贡，且谢罪，上赦之，复新罗王法敏官爵。金仁问中道而还，〔使，疏吏翻。还，音旋，又如字。〕改封临海郡公。


     三月，丁巳，天后祀先蚕于邙山之阳；〔汉仪：三月桑始生，皇后亲桑于苑中蚕室，养蚕千薄以上，祠以中牢羊豕。续汉志：三月，皇后帅公卿、诸侯夫人蚕，祠先蚕，礼以少牢。注云：今蚕神曰苑疏〔窳〕妇人，寓氏公主。唐制：皇后岁祀一，季春吉巳，享先蚕，遂以亲桑。蜀注曰：通典：先蚕，天驷也。〕百官及朝集使皆陪位。〔朝，直遥翻；下同。〕


     上苦风眩甚，议使天后摄知国政。中书侍郎同三品郝处俊曰：「天子理外，后理内，天之道也。〔记昏义曰：天子听男教，后听女顺；天子理阳道，后治阴德；天子听外治，后听内职。教顺成俗，外内和顺，国家理治，此之谓盛德。〕昔魏文着令，虽有幼主，不许皇后临朝，所以杜祸乱之萌也。〔事见六十九卷魏文帝黄初三年。〕陛下柰何以高祖、太宗之天下，不传之子孙而委之天后乎！」中书侍郎昌乐李义琰曰：「处俊之言至忠，陛下宜听之！」〔乐，音洛。〕上乃止。


     天后多引文学之士著作郎元万顷、〔唐著作郎，从五品上，掌修撰碑志、祝文、祭文，属秘书省。〕左史刘t之等，〔龙朔改起居郎为左史。〕使之撰列女传、臣轨、百僚新戒、乐书，凡千余卷。〕撰，士免翻。〕朝廷奏议及百司表疏，时密令参决，以分宰相之权，〔疏，所去翻。〕时人谓之北门学士。〔不经南衙，于北门出入，故云然。〕t之，子翼之子也。〔刘子翼仕隋，以学行着。〕


     夏，四月，庚辰，以司农少卿韦弘机为司农卿。弘机兼知东都营田，受诏完葺宫苑。有宦者于苑中犯法，弘机杖之，然后奏闻。上以为能，赐绢数十匹，曰：「更有犯者，卿即杖之，不必奏也。」


     初，左千牛将军长安赵z尚高祖女常乐公主，生女为周王显妃。公主颇为上所厚，天后恶之。〔乐，音洛。恶，乌路翻。〕辛己，妃坐废，幽闭于内侍省，食料给生者，防人候其突烟，而已数日烟不出，开视，死腐矣。z自定州刺史贬栝州刺史，令公主随之官，仍绝其朝谒。〔朝，直遥翻。〕


     太子弘仁孝谦谨，上甚爱之；礼接士大夫，中外属心。〔属，之欲翻。〕天后方逞其志，太子奏请，数迕旨，〔迕，逆也。数，所角翻。迕，五故翻。〕由是失爱于天后。义阳、宣城二公主，萧淑妃之女也，坐母得罪，幽于掖庭，年u三十不嫁。太子见之惊恻，遽奏请出降，上许之。天后怒，即日以公主配当上翊卫权毅、王遂古。〔亲、勋、翊三卫皆番上。上，时掌翻。〕己亥，太子薨于合璧宫，时人以为天后G之也。〔考异曰：新书本纪云：「己亥，天后杀皇太子。」新传云：「后将逞志，弘奏请数怫旨，从幸合璧宫，遇G薨。」唐历云：「弘仁孝英果，深为上所钟爱。自升为太子，敬礼大臣鸿儒之士，未尝居有过之地。以请嫁二公主，失爱于天后，不以寿终。」实录、旧传皆不言弘遇G。按李泌对肃宗云：「高宗有八子，睿宗最幼。天后所生四子，自为行第，故睿宗第四。长曰孝敬皇帝，为太子监国，仁明孝悌。天后方图临朝，乃G杀孝敬，立雍王贤为太子。」新书盖据此及唐历也。按弘之死，其事难明，今但云时人以为天后鸩之，疑以传疑。〕


     壬寅，车驾还洛阳宫。五月，戊申，下诏：「朕方欲禅位皇太子，而疾遽不起，宜申往命，加以尊名，可谥为孝敬皇帝。」〔帝子谥皇帝始此。谥，神至翻。〕


     六月，戊寅，立雍王贤为皇太子，赦天下。〔雍，于用翻。〕


     天后恶慈州刺史杞王上金，〔宋白曰：慈州，春秋Z咎如之国，汉为北屈县。隋为汾州，唐武德元年，为西汾州，五年，改南汾州；贞观八年，改南汾州为慈州，以州近慈乌戍，故名。孙以唬阂虼仁舷孛之。上金，帝后宫刘氏所生。恶，乌路翻。〕有司希旨奏其罪；秋，七月，上金坐解官，澧州安置。


     八月，庚寅，葬孝敬皇帝于恭陵。〔恭陵，在洛州缑氏县懊来山，改名太平山。〕


     戊戌，以戴至德为右仆射，庚子，以刘仁轨为左仆射，并同中书门下三品如故。张文为侍中，郝处俊为中书令；李敬玄为吏部尚书兼左庶子，同中书门下三品如故。


     刘仁轨、戴至德更日受牒诉，〔尚，辰羊翻。更，工衡翻。〕仁轨常以美言许之，至德必据理难诘，〔难，乃旦翻。诘，去吉翻。〕未尝与夺，实有冤结者，密为奏辩。〔为，于伪翻。〕由是时誉皆归仁轨。或问其故，至德曰：「威福者人主之柄，人臣安得盗取之！」上闻，深重之。有老妪欲诣仁轨陈牒，误诣至德，至德览之未终，妪曰：「本谓是解事仆射，乃不解事仆射邪！〔妪，威遇翻。解，户买翻。〕归我牒！」至德笑而授之。时人称其长者。〔长，知两翻。〕文时兼大理卿，囚闻改官，皆恸哭。文性严正，诸司奏议，多所纠驳，上甚委之。〔驳，北角翻。〕





     仪凤元年〔（丙子、六七六）是年十一月，方改元。〕


     春，正月，壬戌，徙冀王轮为相王。


     纳州獠反，〔唐制，仪凤二年开山洞置纳州，属泸州都督府。獠，鲁皓翻。〕敕黔州都督发兵讨之。〔黔，音琴。〕


     二月，甲戌，徙安东都护府于辽东故城；〔考异曰：实录，咸亨元年，杨P、高侃讨安舜，始拔安东都护府，自平壤城移于辽东州。仪凤元年二月甲戌，以高丽余众反叛，移安东都护府于辽东城。盖咸亨元年言移府者，终言之也；仪凤元年言高丽反者，本其所以移也。会要无咸亨元年移府事。此年云移于辽东故城，今从之。〕先是有华人任〔【章：十二行本「任」下有「安」字；乙十一行本同；孔本同；张校同。】〕东官者，悉罢之。〔先，悉荐翻。〕徙熊津都督府于建安故城；其百济户口先徙于徐、兖等州者，皆置于建安。


     天后劝上封中岳；癸未，诏以今冬有事于嵩山。〔中岳嵩山，在河南阳城县。〕


     丁亥，上幸汝州之温汤。〔汝州梁县西南五十里有温汤，可以熟米。又有黄女汤。帝置温泉顿。〕


     三月，癸卯，黄门侍郎来恒、中书侍郎薛元超并同中书门下三品。恒，济之兄；元超，收之子也。〔来济尽忠而又死于封疆。薛收事太宗于潜跃。恒，户登翻。〕


     甲辰，上还东都。〔还，从宣翻，又音如字。〕


     闰月，吐蕃寇鄯、廓、河、芳等州，〔宋白曰：迭州常芬县，旧吐谷浑所据，周武成三年，逐诸羌，始有其地，乃于三交筑城，置甘松防，又为三川县，以隶常香郡。建德三年，改三川为常芬县，仍立芳州，以邑隶焉，取地多芳草以名州。隋废州，唐复置。吐，从暾入声。鄯，时战翻。〕敕左监门卫中郎将令狐智通发兴、凤等州兵以御之。〔兴州，汉武都沮县地。后魏改为略阳县，江左为武兴藩王国。后魏以为武兴郡，置兴州，改略阳县为顺政县。凤州，汉故道河池县地。晋为仇池氐所据，后魏置梁泉县，西魏废帝置凤州。鄯，时战翻。监，古衔翻。将，即亮翻。〕己卯，诏以吐蕃犯塞，停封中岳。乙酉，以洛州牧周王显为洮州道行军元帅，将工部尚书刘审礼等十二总管，并州大都督相王轮为凉州道行军元帅，将左卫大将军契何力等，以讨吐蕃。〔洮，士刀翻。帅，所类翻。将，即亮翻。并，卑经翻。契，欺讫翻。，毗必翻。〕二王皆不行。


     庚寅，车驾西还。


     甲寅，中书侍郎李义琰同中书门下三品。


     戊午，车驾至九成宫。


     六月，癸亥，黄门侍郎晋陵高智周同中书门下三品。


     秋，八月，乙未，吐蕃寇迭州。


     壬寅，敕：「桂、广、交、黔等都督府，比来注拟土人，简择未精，自今每四年遣五品已上清正官充使，仍令御史同往注拟。」时人谓之南选。〔黔，音琴。比，毗至翻。使，疏吏翻。令，力丁翻。选，须绢翻。〕


     九月，壬申，大理奏左威卫大将军权善才、左监门中郎将范怀义误斫昭陵柏，罪当除名；〔监，古衔翻。将，即亮翻。〕上特命杀之。大理丞太原狄仁杰奏：「二人罪不当死。」〔太原，汉晋阳县，隋改为太原县，而以后齐所置龙山县为晋阳县，并带并州。〕上曰：「善才等斫陵柏，我不杀则为不孝。」仁杰固执不已，上作色，令出，仁杰曰：「犯颜直谏，自古以为难。臣以为遇桀、纣则难，遇尧、舜则易。〔易，以豉翻。〕今法不至死而陛下特杀之，是法不信于人也，人何所措其手足！且张释之有言：『设有盗长陵一g土，陛下何以处之t』〔释之言，见十四卷汉文帝三年。g，薄侯翻。处，吕翻。〕今以一株柏杀二将军，后代谓陛下为何如矣！臣不敢奉诏者，恐陷陛下于不道，且羞见释之于地下故也。」上怒稍解，二人除名，流岭南。后数日，擢仁杰为侍御史。


     初，仁杰为并州法曹，同僚郑崇质当使绝域。〔使，疏吏翻。〕崇质母老且病，仁杰曰：「彼母如此，岂可使之有万里之忧！」诣长史蔺仁基，请代之行。〔长，知两翻。蔺，良刃翻。〕仁基素与司马李孝廉不z，因相谓曰：「吾辈岂可不自愧乎！」遂相与辑睦。


     冬，十月，车驾还京师。〔还，从宣翻，又音如字。〕


     丁酉，享太庙，用太学博士史璨议，E后三年而，后二年而E。〔欧阳修曰：E，大祭也。以昭穆合食于太祖，而E以审谛其尊卑，此E之义。而为礼者失之，至于年数不同，祖宗失位，议者莫知所从。礼曰：三年一，五年一E。传曰：五年再殷祭。高宗上元三年十月当，而有司议其年数。史璨等议，以为新君丧毕而，明年而E，自是之后，五年而再祭。盖后E去前E五年，而常在E后三年，E常在后二年。鲁宣公八年，E僖公，盖三年丧毕而，明年而E，至八年而再E。昭公二十年E，至二十五年又E，此可知也。时以其言有经据，遂从之。唐制：国子博士，正五品上，掌教文武官二品已上、国公子孙二品已上曾孙为生者。太学博士，正六品上，掌教文武官五品已上，郡县公子孙、从三品曾孙之为生者。，胡夹翻。璨，仓按翻。E，大计翻。〕


     郇王素节，萧淑妃之子也，〔郇，音荀。〕警敏好学。天后恶之，〔好，呼到翻。恶，乌路翻。〕自岐州刺史左迁申州刺史。〔申州，汉平氏、县地，晋分置义阳郡，南齐置司州，后魏改郢州，后周改申州，隋改义州，唐复曰申州。岐州在京师西三百一十五里，至东都一千一百七十里。申州至京师一千七百九十六里，东都九千四十三里。〕干封初，敕曰：「素节既有旧疾，不须入朝。」〔朝，直遥翻。〕而素节实无疾，自以久不得入觐，乃着忠孝论。王府仓曹参军张柬之因使潜封其论以进。后见之，诬以赃贿，丙午，降封鄱阳王袁安置。〔柬之封论以进，欲以感动帝心，岂知适所以速素节之罪乎！袁州在京师东南三千五百八十里，至东都二千一百六十一里。〕


     十一月，壬申，改元，赦天下。


     庚寅，以李敬玄为中书令。


     十二月，戊午，以来恒为河南道大使，薛元超为河北道大使，尚书左丞鄢陵崔知悌、国子司业郑祖玄为江南道大使，〔隋大业三年，始置国子司业，唐从四品下，所职与祭酒同。使，疏吏翻。鄢，谒晚翻，又于建翻，又音偃。〕分道巡抚。


     二年〔（丁丑、六七七）〕


     春，正月，乙亥，上耕藉田。


     初，刘仁轨引兵自熊津还，〔见上卷麟德二年。〕扶余隆畏新罗之逼，不敢留，寻亦还朝。〔朝，直遥翻。〕二月，丁巳，以工部尚书高藏为辽东州都督，封朝鲜王，〔朝，音潮。鲜，音仙。〕遣归辽东，安辑高丽余众；高丽先在诸州者，皆遣与藏俱归。又以司农卿扶余隆为熊津都督，封带方王，亦遣归安辑百济余众，仍移安东都护府于新城以统之。〔去年春，移安东都护府于辽东故城，今又移于新城。统，他综翻。〕时百济荒残，命隆寓居高丽之境。藏至辽东，谋叛，潜与H通；召还，徙邛州而死，〔丽，力知翻。还，从宣翻，又音如字。H，音末曷。邛，渠容翻。〕散徙其人于河南、陇右诸州，贫者留安东城傍。高丽旧城没于新罗，余众散入H及突厥，〔厥，九勿翻。〕隆亦竟不敢还故地，高氏、扶余氏遂亡。


     三月，癸亥朔，以郝处俊、高智周并为左庶子，李义琰为右庶子。〔郝，呼各翻。处，昌吕翻。唐制，东吕左、右庶子，各二员。〕


     夏，四月，左庶子张大安同中书门下三品。大安，公谨之子也。〔张公谨，太宗朝功臣。〕


     诏以河南、北旱，遣御史中丞崔谧等分道存问赈给。侍御史宁陵刘思立上疏：〔宁陵县，汉属陈留郡，曹魏至元魏，属谯郡，后齐废，隋开皇六年复置，属宋州。赈，津忍翻。上，时掌翻。疏，所据翻。〕以为：「今麦秀蚕老，农事方殷，敕使抚巡，人皆竦\，忘其家业，冀此天恩，聚集参迎，妨废不少。〔使，疏吏翻。少，诗沼翻。〕既缘赈给，须立簿书，本欲安存，更成烦扰。望且委州县赈给，待秋务闲，出使褒贬。」疏奏，谧等遂不行。〔使，疏吏翻。〕


     五月，吐蕃寇扶州之临河镇，擒镇将杜孝升，令赍书说松州都督武居寂使降，孝升固执不从。吐蕃军还，舍孝升而去，孝升复帅余众拒守。〔吐，从暾入声。将，即亮翻。说，输芮翻。降，户江翻。复，扶又翻。帅，读曰率。〕诏以孝升为游击将军。〔晋官品令，游击将军第四品。唐从五品下。〕


     秋，八月，徙周王显为英王，更名哲。〔更，工衡翻。〕


     命刘仁轨镇洮河军。〔鄯州城内，有临洮军。洮，土刀翻。〕冬，十二月，乙卯，诏大发兵讨吐蕃。


     诏以显庆新礼，多不师古，〔显庆三年行新礼，见二百卷。〕其五礼并依周礼行事。自是礼官益无凭守，每有大礼，临时撰定。〔撰，士免翻。〕


     三年〔（戊寅、六七八）〕


     春，正月，辛酉，百官及蛮夷酋长朝天后于光顺门。〔酋，慈由翻。长，知两翻。朝，直遥翻。〕


     刘仁轨镇洮河，每有奏请，多为李敬玄所抑，由是怨之。仁轨知敬玄非将帅才，欲中伤之，〔仁轨以私怨奏用敬玄，以至败国殄民；矫情以容袁异式，挟怨以陷李敬玄，得为贤乎！将，即亮翻。帅，所类翻。中，竹仲翻。〕奏言：「西边镇守，非敬玄不可。」敬玄固辞。上曰：「仁轨须朕，朕亦自往，卿安得辞！」丙子，以敬玄代仁干为洮河道大总管兼安抚大使，仍检校鄯州都督。〔使，疏吏翻。鄯，时战翻。考异曰：实录云：「与仁轨相知镇守。而敬玄之败，仁轨不预」；新旧传皆云「以代仁轨」，今从之。〕又命益州大都督府长史李逸等发剑南、山南兵以赴之。孝逸，神通之子也。〔淮安王神通。〕


     夏，四月，戊申，赦天下，改来年元为通干。


     五月，壬戌，上幸九成宫。丙寅，山中雨，大寒，从兵有冻死者。〔从，才用翻。〕


     秋，七月，李敬玄奏破吐蕃于龙支。〔龙支县，属鄯州，汉允吾县地。后汉改为龙耆县，后魏改为金城县，又改为龙支。积石山在今县南。〕


     上初即位，不忍观破陈乐，命撤之。辛酉，太常少卿韦万石奏：「久寝不作，惧成废缺。请自今大宴会复奏之。」上从之。〔陈，读曰阵。少，诗照翻。复，扶又翻，又如字。〕


     九月，辛酉，车驾还京师。


     上将发兵讨新罗，侍中张文卧疾在家，自舆入见，〔见，贤遍翻。〕谏曰：「今吐蕃为寇，方发兵西讨；新罗虽云不顺，未尝犯边，若又东征，臣恐公私不胜其弊。」上乃止。〔胜，音升。〕癸亥，文薨。


     丙寅，李敬玄将兵十八万与吐蕃将论钦陵战于青海之上，〔将，即亮翻；下同。〕兵败，工部尚书、右卫大将军彭城僖公刘审礼为吐蕃所虏。〔谥法：刚克曰僖；又，小心畏忌曰僖；又戴记，有伐有还曰僖。〕时审礼将前军深入，顿于濠所，为虏所攻，敬玄懦怯，按兵不救。闻审礼战没，狼狈还走，顿于承风岭，〔杜佑曰：承风岭在廓州广威县西南，东北去鄯州三百一十三里，故吐谷浑界。〕阻泥沟以自固，虏屯兵高冈以压之。左领军员外将军黑齿常之，夜帅敢死之士五百人袭击虏营，虏众溃乱，其将跋地设引兵遁去，〔帅，读曰率。将，即亮翻。〕敬玄乃收余众还鄯州。〔考异曰：朝野佥载曰：「中书令李敬玄为元帅，吐蕃至树敦城，闻刘尚书没蕃，着跋不得，狼狈而走，遗却麦饭，首尾千里，地上尺余。」言之太过，今不取。〕


     审礼诸子自缚诣阙，请入吐蕃赎其父，敕听次子易从诣吐蕃省之。比至，审礼已病卒，〔易，以豉翻。省，悉景翻。比，必利翻。卒，子恤翻。考异曰：新本纪：「审礼死之。」按旧传，审礼永隆二年，卒于蕃中，新纪误也。今终言之。〕易从昼夜号哭不绝声；〔号，户高翻。〕吐蕃哀之，还其尸，易从徒跣负之以归。


     上嘉黑齿常之之功，擢拜左武卫将军，充河源军副使。〔杜佑曰：河源军在鄯州西一百二十里。使，疏吏翻；下同。〕


     李敬玄之西征也，监察御史原武娄师德应猛士诏从军，〔时诏募猛士以讨吐蕃，师德应募从军。监，古衔翻。〕及败，敕师德收集散亡，军乃复振。〔复，扶又翻，又如字。〕因命使于吐蕃，吐蕃将论赞婆迎之赤岭。〔宋白曰：石堡城西三十里有山，土石皆赤，北接大山，南运小雪山，号曰赤岭，去长安三千五百里。自鄯州鄯城县西行二百里，至赤岭。将，即亮翻。〕师德倡导上意，谕以祸福，赞婆甚悦，为之数年不犯边。〔为，于伪翻。〕师德迁殿中侍御史，充河源军司马，〔考异曰：御史台记，「充河源军使」。今从旧传。〕兼知营田事。


     上以吐蕃忧，悉召侍臣谋之，或欲和亲以息民；或欲严设守备，俟公私富实而讨之；或欲亟发兵击之。议竟不决，赐食而遣之。


     太学生宋城魏元忠上封事，〔宋城县带宋州，旧睢阳县也，隋开皇十八年更名。上，时掌翻。〕言御吐蕃之策，以为：「理国之要，在文与武。今言文者则以辞华为首而不及经纶，言武者则以骑射为先而不及方略，〔骑，奇寄翻。〕是皆何益于理乱哉！故陆机着辨亡之论，无救河桥之败，〔陆机痛吴之亡，着辨亡论，迹吴之所以兴及其所以亡，其论甚悉。河桥之败，见八十五卷晋惠帝太安二年。〕养由基射穿七札，不济鄢陵之师，〔左传：晋、楚遇于鄢陵，楚大夫养由基、潘党蹲甲而射之，彻七札焉。以示楚共王曰：「君有二臣，何忧于战。」王怒曰：「大辱国！诘朝，尔射，死艺。」及战，楚师败。杜预曰：济，益也。〕比已然之明效也。古语有之：『人无常俗，政有理乱；兵无强弱，将有巧拙。』故选将当以智略为本，勇力为末。今朝廷用人，类取将门子弟及死事之家，〔将，即亮翻；下同。〕彼皆庸人，岂足当阃外之任！李左车、陈汤、吕蒙、孟观，皆出贫贱而立殊功，〔李左车见十卷汉高帝三年。陈汤见二十九卷元帝建昭三年。吕蒙见献帝纪六十五卷至六十八卷。孟观见八十三卷晋惠帝元康九年。〕未闻其家代为将也。


     夫赏罚者，军国之切务，苟有功不赏，有罪不诛，虽尧、舜不能以致理。议者皆云：『近日征伐，虚有赏格无事实。』盖由小才之吏，不知大体，徒惜勋庸，恐虚仓库。不知士不用命，所损几何！黔首虽微，不可欺罔。岂得悬不信之令，设虚赏之科，而望其立功乎！自苏定方征辽东，〔见二百卷龙朔元年、二年。〕李绩破平壤，〔见上卷总章元年。〕赏绝不行，勋仍淹滞，不闻斩一台郎，戮一令史，以谢勋人。〔尚书诸曹郎，皆谓之台郎。勋转淹滞，则司勋之责耳。司勋令史三十三人。〕大非川之败，薛仁贵、郭待封等不即重诛，〔见上卷咸亨元年。即，就也。〕向使早诛仁贵等，则自余诸将岂敢失利于后哉！臣恐吐蕃之平，非旦夕可冀也。


     又，出师之要，全资马力。臣请开畜马之禁，使百姓皆得畜马；〔畜，吁玉翻。〕若官军大举，委州县长吏以官钱增价市之，则皆为官有。彼胡虏恃马力以为强，若听人间市而畜之，乃是损彼之强为中国之利也。」先是禁百姓畜马，〔长，知两翻。畜，吁玉翻。先，悉荐翻。〕故元忠言之。上善其言，召见，令直中书省，仗内供奉。〔仗内供奉，朝会得随百官入见。〕


     冬，十月，丙午，徐州刺史密贞王元晓薨。


     十一月，壬子，黄门侍郎、同中书门下三品来恒薨。〔恒，户登翻。〕


     十二月，诏停来年通干之号，以反语不善故也。〔通干，反语为天穷。〕


     调露元年〔（己卯、六七九）按会要，是年六月十三日，方改元调露。〕


     春，正月，己酉，上幸东都。


     司农卿韦弘机作宿羽、高山、上阳等宫，〔按六典，宿羽、高出二宫，皆在东都禁苑中。〕制度壮丽。上阳宫临洛水，为长廊亘一里。宫成，上徙御之。侍御史狄仁杰劾奏弘机导上为奢泰，弘机坐免官。〔劾，户概翻，又户得翻。考异曰：旧传云：「仪凤中，机坐家人犯盗，为宪司所劾，免官。」狄仁杰传云：「时司农卿韦机兼领将作少府，造宿羽、高山、上阳等宫，莫不壮丽。仁杰奏其太过，机竟坐免官。」统纪云：「驾幸东都，上游韦弘机所造宿羽、高山等宫，乘高临深，有登眺之美，乃敕弘机造高馆，及成，临幸，即上阳宫也。」今据实录，营宫在前。〕左司郎中王本立〔隋炀帝大业三年，尚书都司始置左、右司郎各一人，掌都省之职。唐置左、右司郎中，各掌付十有二司之事，以举正稽违，省署符目。〕恃恩用事，朝廷畏之。仁杰奏其奸，请付法司，上特原之，仁杰曰：「国家虽乏英才，岂少本立辇！〔少，诗沼翻。〕陛下何惜罪人，以亏王法。必欲曲赦本立，请弃臣于无人之境，为忠贞将来之戒！」本立竟得罪。〔考异曰：御史台记曰：「狄仁杰以司农发太原运，句会欠米万余斛。高宗怒曰：『仁杰偷我米。』命杀之。吏部侍郎魏玄同曰：『仁杰健而疏，只是句当失所，臣委知不伦，请以官爵保明。』久之，高宗意解，仁杰不坐。」按仁杰传未尝为司农，今不取。〕由是朝廷肃然。


     庚戌，右仆射、太子宾客道恭公戴至德薨。〔道，古国名，左传，左传之江、黄、道、柏是也。显庆元年，始置太子宾客四员，正三品，掌侍从规谏，赞相礼仪。谥法：尊贤让善曰恭。〕


     二月，壬戌，吐蕃赞普卒，子器弩悉弄立，生八年矣。时器弩悉弄与其舅曲萨若诣羊同发兵，〔羊同，西戎国名。宋祁载刘元鼎之言曰：黄河上流，由洪济桥西南行二千里，水益狭，春可涉，秋夏乃胜舟。其南三百里，三山中高而四下，曰紫山，直大羊同国，古所谓昆仑者也，虏曰闷摩黎山，东距长安五千里，河源出其间。唐会要曰：大羊同国，东接吐番，西接小羊同，北直于阗，东西千里。萨，桑割翻。〕有弟生六年，在论钦陵军中。国人畏钦陵之强，欲立之，钦陵不可，与萨若共立器弩悉弄。


     上闻赞普卒，〔【章：十二行本「卒」下有「嗣主未定」四字；乙十一行本同；孔本同；张校同。】〕命裴行俭乘间图之，〔卒，子恤翻。间，古苋翻。〕行俭曰：「钦陵为政，大臣辑睦，未可图也。」乃止。


     夏，四月，辛酉，郝处俊为侍中。


     偃师人明崇俨，以符F幻术为上及天后所重，〔F，职救翻。幻，户办翻。〕官至正谏大夫。五月，壬午，崇俨为盗所杀，求贼，竟不得。〔考异曰：御史台记：「郑仁恭，本荥阳人也，自监察累迁刑部郎中。仪凤中，明崇俨以奇术承恩宠，夜遇刺客，敕三司亟推鞫，妄承引，连坐者甚众。高宗怒，促有司行刑。仁恭奏曰：『此辈必死之因，愿假其数日之命。』高宗曰：『卿以为枉邪t』仁恭曰：『臣识虑浅短，非的以为枉，恐万一非实，则怨气生，遂缓之。』旨余，果获贼矣。朝廷称之。」今从实录。〕赠崇俨侍中。


     丙戌，命太子监国。〔监，古衔翻。〕太子处事明审，〔处，昌吕翻。〕时人称之。


     戊戌，作紫桂宫于渑池之西。〔紫桂宫在渑池之西五里。渑，弥兖翻。〕


     六月，辛亥，赦天下，改元。


     初，西突厥十姓可汗阿史那都支及其别帅李遮与吐蕃连和，侵逼安西，〔帅，所类翻。匐，蒲北翻。〕朝议欲发兵讨之。吏部侍郎裴行俭曰：「吐蕃为寇，审礼覆没，干戈未息，岂可复出师西方！今波斯王卒，其子泥洹师为质在京师，〔波斯为大食所灭，其王卑路斯入朝，授武卫将军而死，其子为质在京师。朝，直遥翻。复，扶又翻。卒，子恤翻。洹，户官翻。质，音致。考异曰：实录作「泥墒Α梗旧传作「泥湟师」，唐历作「泥汨师」。今从统纪。〕宜遣使者送归国，〔使，疏吏翻；下同。〕道过二虏，以便宜取之，可不血刃而擒也。」上从之，命行俭册立波斯王，〔过，工禾翻。考异曰：唐纪云，「波斯王卑路斯入朝未还，请遣使送归。」今从实录、唐历、统纪、旧传。〕仍为安抚大食使。行俭奏肃州刺史王方翼以为己副，仍令检校安西都护。〔使，疏吏翻。令，力丁翻。〕


     秋，七月，己卯朔，诏以今年冬至有事于嵩山。


     初，裴行俭尝为西州长史，〔见一百九十九卷永徽五年。长，知两翻。〕及奉使过西州，吏人郊迎，行俭悉召其豪杰子弟千余人自随，且扬言天时方热，未可涉远，须稍凉乃西上。〔上，时掌翻。〕阿史那都支觇知之，遂不设备。〔觇，丑廉翻，又丑艳翻。〕行俭徐召四镇诸胡酋长〔四镇，龟兹、毗沙、焉耆、疏勒四都督府也。酋，慈由翻。〕谓曰：「昔在西州，纵猎甚乐，〔乐，音洛。〕今欲寻旧赏，谁能从吾猎者t」诸胡子弟争请从行，近得万人。行俭阳为畋猎，校勒部伍，〔校，古鹈翻。〕数日，遂倍道西进，去都支部落十余里，先遣都支所亲问其安否，外示闲暇，似非讨袭，续使促召相见。都支先与李遮匐约，秋中拒汉使，〔汉家威加四夷，故夷人率谓中国人为汉人，犹汉时匈奴谓汉人为秦人也。使，疏吏翻；下同。〕猝闻军至，计无所出，帅其子弟迎谒，遂擒之。〔帅，读曰率。〕因传其契箭，悉召诸部酋长，〔夷狄无符信，以箭为契信。西突厥沙钵A利失可汗分其国为十部，部以一人统之，人授一箭，号十设，亦曰十箭，左五咄陆部，置五大啜，居碎叶东，右五弩失毕部，置五大俟斤，居碎叶西。〕执送碎叶城。简其精骑，轻赍，昼夜进掩遮匐，途中，获都支还使与遮匐使者同来；行俭释遮匐使者，使先往谕遮匐以都支已就擒，遮匐亦降。〔骑，奇寄翻。赍，则兮翻。匐，蒲北翻。降，户江翻。〕于是囚都支、遮匐以归，遣波斯王自还其国，留王方翼于安西，使筑碎叶城。〔碎叶城，焉耆都督府治所也。方翼筑四面十二门，为屈曲隐出伏没之状。〕


     冬，十月，单于大都护府突厥阿史德温傅、奉职二部俱反，〔阿史德，姓也，温傅其名。奉职，亦一部酋长之名。单，音蝉。厥，九勿翻。〕立阿史那泥熟匐为可汗，二十四州酋长皆叛应之，众数十万，〔置二十四州，见一百九十九卷永徽元年。〕遣鸿胪卿单本大都护府长史萧嗣业、右领军卫将军花大智、〔何承天姓苑有花姓。胪，陵如翻。单，音蝉。长，知两翻。嗣，祥吏翻。〕右千牛卫将军李景嘉等将兵讨之。〔将兵，即亮翻，又音如字。〕嗣业等先战屡捷，因不设备，会大雪，突厥夜袭其营，嗣业狼狈拔营走，众遂大乱，为虏所败，死者不可胜数。〔厥，九勿翻。败，补迈翻。胜，音升。〕大智、景嘉引步兵且行且战，得入单于都护府。嗣业减死，流桂州，大智、景嘉并免官。


     突厥寇定州，刺史霍王元轨命开门偃旗，虏疑有伏，惧而宵遁。州人李嘉运与虏通谋，事泄，〔泄，息列翻。〕上令元轨穷其党与，元轨曰：「强寇在境，人心不安，若多所逮系，是驱之使叛也。」乃独杀嘉运，余无所问，因自劾违制。上览表大喜，谓使者曰：「朕亦悔之，向无王，失定州矣。」〔劾，户概翻，又户得翻。使，疏吏翻。〕自是朝廷有大事，上多密敕问之。〔朝，直遥翻。〕


     壬子，遣左金吾卫将军曹怀舜屯井陉，〔井陉县，汉、晋、后魏皆属常山郡，唐属恒州。陉，音刑。〕右武卫将军崔献屯龙门，以备突厥。突厥扇诱奚、契丹侵掠营州，〔诱，羊久翻。契，欺讫翻，又音吃。〕都督周道务遣户曹始平唐休Z将兵击破之。〔曹魏置始平县，晋武帝置始平郡，后魏废郡，以县属扶风，隋、唐属雍州。〕


     癸亥，吐蕃文成公主遣其大臣论塞调傍来告丧，并请和亲，上遣郎将宋令文诣吐蕃会赞普之葬。〔将，即亮翻；下管将同。〕


     十一月，戊寅朔，以太子左庶子、同中书门下三品高智周为御史大夫，罢知政事。


     癸未，上宴裴行俭，谓之曰：「卿有文武兼资，今授卿二职。」乃除礼部尚书兼检校右卫大将军。甲辰，以行俭为定襄道行军大总管，将兵十八万，并西军检校丰州都督程务挺、东军幽州都督李文，〔，古限翻。〕总三十余万以讨突厥，并受行俭节度。务挺，名振之子也。〔程名振为将，着功名于贞观、永徽之间。〕


     永隆元年〔（庚辰、六八○）按会要，是年八月二十三日，改元永隆。〕


     春，二月，癸丑，上幸汝州之温汤；戊午，幸嵩山处士三原田游岩所居；〔处，昌吕翻。〕己未，幸道士宗城潘师正所居，〔考异曰：旧传，「师正，赵州赞皇人。」今从实录。〕上及天后、太子皆拜之。〔史言帝崇信异端。〕乙丑，还东都。


     三月，裴行俭大破突厥于黑山，〔黑山一名杀胡山，在丰州中受降城正北，如东八十里，亦谓之呼延谷。〕擒其酋长奉职；〔句绝。〕可汗泥熟匐为其下所杀，以其首来降。〔降，户江翻。〕


     初，行俭行至朔川，〔考异曰：旧传作「朔州」。今依实录及统纪。余按唐朔州治善阳县，汉定襄县地。单于府治金河县，汉云中郡城也。自朔州至单于府三百五十七里。以裴行俭军行次。考之，先至朔州而后至单于府北，则旧传朔州为是。〕谓其下曰：「用兵之道，抚士贵诚，制敌贵诈。前日萧嗣业粮运为突厥所掠，士卒冻馁，故败。今突厥必复为此谋，〔复，扶又翻；下复为、可复同。〕宜有以诈之。」乃诈为粮车三百乘，每车伏壮士五人，各持陌刀、劲弩，〔陌刀，大刀也；一举刀可杀数人。唐六典曰：陌刀，长刀也，步兵所持，盖古之斩马剑。释名曰：弩，怒也，有怒势也。其柄曰臂，似人臂也。钩弦者曰牙，似牙齿也。牙外曰郭，为牙之规郭也。合名之曰机，言如机之巧也；亦言如门户枢机，开阖有节也。乘，绳证翻。〕以羸兵数百为之援，〔羸，伦为翻。〕且伏精兵于险要以待之。虏果至，羸兵弃车散走。虏驱车就水草，解鞍牧马，欲取粮，壮士自车中跃出，击之，虏惊走，复为伏兵所邀，杀获殆尽，自是粮运行者，虏莫敢近。〔近，其靳翻。〕


     军至单王府北，抵暮，下营，掘堑已周，〔掘，其月翻。堑，七艳翻。〕行俭遽命移就高冈；诸将皆言士卒已安堵，不可复动，行俭不从，趣使移。〔趣，读曰促。〕是夜，风雨暴至，前所营地，水深丈余，〔深，式禁翻。〕诸将惊服，问其故，行俭笑曰：「自今但从我命，不必问其所由知也。」


     奉职既就擒，余党走保狼山。〔狼山，歌逻禄右厢部落所居也。永徽元年，置狼山州，属云中都护府。〕诏户部尚书崔知悌驰传诣定襄宣慰将士，且区处余寇，〔传，知恋翻。处，昌吕翻。〕行俭引军还。


     夏，四月，乙丑，上幸紫桂宫。


     戊辰，黄门侍郎闻喜裴炎、崔知温、〔闻喜县，汉属河东郡。隋以汉闻喜县为绛县，以汉绛县为曲沃县，以桐乡置闻喜县，寻改为桐乡县；武德元年复曰闻喜，属绛州。〕中书侍郎京兆王德真并同中书门下三品。知温，知悌之弟也。


     秋，七月，吐蕃寇河源，左武卫将军黑齿常之击却之。〔考异曰：实录：「吐蕃大将赞婆及素和贵等帅众三万进寇河源，屯兵于良非川。辛巳，河西镇抚大使、中书令李敬玄统众与贼战于湟川，官军败绩。副使、左武卫将军黑齿常之帅精骑三千，夜袭贼营，杀获二千余级，赞婆等遂退。擢常之为河源军经略大使，诏敬玄留镇鄯州以为之援。」按仪凤三年九月，敬玄已与吐蕃战败于青海，常之夜袭贼营，贼乃退，与此事颇相类。旧书敬玄传，止一败，无再败。常之传：「仪凤中，从敬玄击吐蕃，走跋地设，充河源军副使。时赞婆等屯良非川，常之夜袭贼营，走之，擢为大使。」事似同时。新书敬玄传，战青海，又战湟川，凡再败。常之传：仪凤三年，袭跋地设。调露中，袭赞婆。唐历、统纪皆无今年敬玄败事。又实录，今年八月丁巳，敬玄贬衡州刺史。辛巳至丁巳，u三十七日。贾耽皇华四达记，自长安至鄯州约一千七百余里。时高宗又在东都，若敬玄败后，累表称疾，得报乃来，至东都，必数日乃贬，非三十七日之内所能容也。今略去敬玄湟川败事，但云吐蕃寇河源，常之击却之而已。今按刘d唐书地理志，鄯州在京师西一千九百一十三里。〕擢常之为河源军经略大使。常之以河源冲要，欲加兵戍之，而转输险远，乃广置烽戍七十余所，开屯田五千余顷，岁收五百余万石，由是战守有备焉。


     先是，剑南募兵于茂州，西南筑安戎城，以断吐蕃通蛮之路。〔宋白曰：茂州本冉之国，汉开为汶山郡。华阳国志云：宣帝地节三年，武都白马羌反，使骆武平定之。汶山吏民诣武自讼，一岁再度更赋至重，边人贫苦，无以供给，求省郡，遂省汶山郡，复置都尉。今州即汉蜀郡汶江县，梁普通三年，置绳州，取桃关之以绳作桥以名州。后周为汶州，置汶山县。唐改茂州，取界内茂滋山而名。〕吐蕃以生羌为乡导，〔先，悉荐翻。断，丁管翻。乡，读曰向。〕攻陷其城，以兵据之，由是西洱诸蛮皆降于吐蕃。〔洱，而志翻。降，户江翻。〕吐蕃尽据羊同、党项及诸羌之地，东接凉、松、茂、`等州，南邻天竺，西陷龟兹、疏勒等四镇，〔党，底朗翻。`，音髓。龟兹，音丘慈。〕北抵突厥，地方万余里，诸胡之盛，莫与为比。


     丙申，郑州刺史江王元祥薨。〔郑州，汉荥阳县地。汉荥阳属河南郡，晋分为荥阳郡，后魏属北豫州，后置郑州，隋开皇十六年改曰管州，大业初，复曰郑州。〕


     突厥余众围云州，〔云州，汉平城县地。后魏为代都，北齐及后周为恒安镇，贞观七年，置云州及定襄县。〕代州都督窦怀，〔，与哲同。〕右领军中郎将程务挺将兵击破之。〔将，即亮翻。〕


     八月，丁未，上还东都。


     中书令、检校鄯州都督李敬玄，军既败，屡称疾请还；上许之。既至，无疾，诣中书视事；上怒，丁巳，贬衡州刺史。〔衡州，汉酃县、蒸阳、耒阳、茶陵县地。吴置湘东郡，梁、陈置衡山郡。隋平陈，置衡州。京师东南三千四百三里，至东都二千七百六十里。〕


     太子贤闻宫中窃议，以贤为天后姊韩国夫人所生，内自疑惧。明崇俨以厌胜之术为天后所信，〔厌，于叶翻。〕常密称「太子不堪承继，英王貌类太宗」，又言「相王相最贵」。〔相，悉亮翻。〕天后尝合北门学士撰少阳正范〔颜延之曲水诗序曰：正体毓德于少阳。注云：东宫，少阳位也。少，诗照翻。〕及孝子传以赐太子，〔传，直恋翻。〕又数作书诮让之，〔数，所角翻。诮，才笑翻。〕太子愈不自安。


     及崇俨死，贼不得，天后疑太子所为。太子颇好声色，与户奴赵道生等狎昵，〔好，呼到翻。昵，尼质翻。〕多赐之金帛，司议郎韦承庆上书谏，不听。〔上，时掌翻。〕天后使人告其事。诏薛元超、裴炎与御史大夫高智周等杂鞫之，于东宫马坊搜得皂甲数百领，以为反具；道生又款称太子使道生杀崇俨。上素爱太子，迟回欲宥之，天后曰：「为人子怀逆谋，天地所不容；大义灭亲，何可赦也！」甲子，废太子贤为庶人，遣右监门中郎将令狐智通等送贤诣京师，〔监，古衔翻。将，即亮翻。〕幽于别所，党与皆伏诛，仍焚其甲于天津桥南以示士民。〔刘d曰：东都，周之王城，平王东迁所都也。故城在今苑内东北隅。自赧王以后，及东汉、魏文、晋武皆都于今故洛城。隋大业元年，自故洛城西移十八里，置新都，今都城是也。北据邙山，南对伊阙，洛水贯都，有河汉之象、跨洛为桥，曰天津桥。唐世人主，往来东都、西京，而都长安，以长安为京师。〕承庆，思谦之子也。〔韦思谦见一百九十九卷永徽元年。〕


     乙丑，立左卫大将军、雍州牧英王哲为皇太子，〔雍，于用翻。〕改元，赦天下。


     太子洗马刘讷言常撰俳谐集以献贤，贤败，搜得之，上怒曰：「以六轻教人，犹恐不化，乃进俳谐鄙说，岂辅导之义邪！」流讷言于振州。〔旧志：振州与崖州同在大海洲中，至京师八千六百六里，至东都七千七百九十七里。洗，悉荐翻。撰，士免翻。俳，蒲皆翻。考异曰：新传云：「除名为民，复坐事流死振州。」今从实录。〕


     左卫将军高真行之子政为太子典膳丞，事与贤连，上以付其父，使自训责。政入门，真行以佩刀刺其喉，真行兄户部侍郎审行又刺其腹，真行兄子I断其首，弃之道中。〔刺，七亦翻。I，从宣翻。断，丁管翻。〕上闻之，不悦，贬真行为睦州刺史，审行为渝州刺史。真行，士廉之子也。〔旧志：睦州，京师东南三千六百五十九里，至东都二千八百二十一里。渝州，汉末之巴东郡，隋置渝州；京师西南二千七百四十八里，至东都三千四百三十里。高士廉，长孙无忌之舅。〕


     左庶子、中〔【章：十二行本「中」上有「同」字；乙十一行本同；孔本同。】〕书门下三品张大安坐阿附太子，左迁普州刺史。〔旧志：普州，至京师二千三百六十里，至东都三千二百三里。〕其余宫僚，上皆释其罪，使复位，左庶子薛元超等皆舞蹈拜恩；右庶子李义琰独引咎涕泣，时论美之。


     九月，甲申，以中书侍郎、同中书门下三品王德真为相王府长史，罢政事。〔唐制，王府置长史、司马。长史，从四品上。司马，从四品下。长史、司马统领府僚，纪纲职务。相，悉亮翻。〕


     冬，十月，壬寅，苏州刺史曹王明，〔苏州，古吴国，东汉为吴郡；隋置苏州，因姑苏山而名。〕沂州刺史嗣蒋王炜，〔沂州，汉琅邪国，后魏置北徐州；后周改沂州，以沂水名；隋为琅邪郡，唐复以琅邪郡置沂州。炜，于鬼翻。〕皆坐故太子贤之党，明降封零陵郡王，黔州安置；炜除名，道州安置。〔道州，汉零陵郡泠道、冯乘之地。隋以零陵郡置永州，武德四年，分置营州，贞观八年，改曰道州。旧志：黔州，京师南三千一百九十三里，至东都二千二百七十七里。〕


     十一月，壬申朔，日有食之。


     开耀元年〔（辛巳、六八一）是年十月方改元，新书作九月。〕


     春，正月，突厥寇原、庆等州。乙亥，遣右卫将军李知十等屯泾、庆二州以备突厥。


     庚辰，以初立太子，敕宴百官及命妇于宣政殿，〔西京东内正殿曰含元，后殿曰宣政。〕引九部伎及散乐自宣政门入。〔杜佑曰：散乐，即百戏也。伎，渠绮翻。散，悉翻。〕太常博士袁利贞士疏，以为：「正寝非命妇宴会之地，路门非倡优进御之所，〔上，时掌翻。倡，音昌。〕请命妇会于别殿，九部伎自东西门入，其散乐伏望停省。」上乃更命置宴于麟德殿；〔麟德殿，麟德中所作也。阁本大明宫图：翰林院密迩麟德殿。韦执谊曰：翰林院在右银台门内，麟德殿在西重廊之后。更，工衡翻。〕宴日，赐利贞帛百段。利贞，昂之曾孙也。


     利贞族孙谊为苏州刺史，自以其先自宋太尉淑以来，尽忠帝室，〔袁淑死于宋元凶之难，袁以死奉子勋，袁昂尽节于齐室，袁宪尽忠于陈后主。〕谓琅邪王氏虽奕世台鼎，而为历代佐命，〔琅邪王氏股肱晋室，而王弘为宋室佐命，王俭为齐室佐命，梁室之兴，侯景之篡，王亮、王克为劝进之首。〕耻与为比，尝曰：「所贵于名家者，为其世笃忠贞，才行相继故也。〔为，于伪翻。行，下孟翻。〕彼鬻婚姻求禄利者，又乌足贵乎！」时人是其言。〔因袁利贞并着袁谊之言，以其有益于名教也。〕


     裴行俭军既还，突厥阿史那伏念复自立为可汗，〔复，扶又翻。杜佑曰：伏念，颉利从兄之子。〕与阿史德温傅连兵为寇。癸巳，以行俭为定襄道大总管，以右武卫将军曹怀舜、幽州都督李文┪副，将兵讨之。〔，古限翻。将，即亮翻。〕


     二月，天后表请赦杞王上金、鄱阳王素节之罪；以上金为沔州刺史，〔沔州，汉安陆之地。晋置沔阳县，江左为鲁山镇。隋开皇十七年，置汉阳县，属复州，复州治沔阳；大业初，改复州曰沔州。唐复以沔州为复州，分汉阳置沔州。〕素节为岳州刺史，〔岳州，汉下隽县地。吴置巴陵县，晋置建昌郡，梁置巴州。隋改曰岳州，因天岳山以名州。大业初，改罗州，唐复曰岳州。旧志：岳州，京师东南二千二百三十七里，至东都一千八百一十六里。〕仍不听朝集。〔朝，直遥翻。〕


     三月，辛卯，以刘仁轨兼太子少傅，余如故。〔仁轨先为尚书左仆射、同中书门下三品。〕以侍中郝处俊为太子少保，罢政事。


     少府监裴匪舒，善营利，〔少，诗照翻。〕奏卖苑中马粪，岁得钱二十万缗。上以问刘仁轨，对曰：「利则厚矣，恐后代称唐家卖马粪，非嘉名也。」乃止。匪舒又为上造镜殿，成，〔为，于伪翻。〕上与仁轨观之，仁轨惊趋下殿。上问其故，对曰：「天无二日，土无二王，〔孟子载孔子之言。〕适视四壁有数天子，不祥孰甚焉！」上遽令剔去。〔去，羌吕翻。〕


     曹怀舜与裨将窦义昭将前军击突厥。〔将，即亮翻；下同，又音如字。〕或告「阿史那伏念与阿史德温傅在黑沙，〔【章：十二行本「沙」下有「北」字；乙十一行本同；孔本同。】〕〔黑沙城，后突厥默啜以为南庭。〕左右u二十骑以下，可径往取也。」〔骑，奇寄翻。〕怀舜等信之，留老弱于瓠A泊，〔水白为泊。〕帅轻锐倍道进，至黑沙，无所见，人马疲顿，乃引兵还。


     会薛延陀部落欲西诣伏念，遇怀舜军，因请降。〔帅，读曰率。降，户江翻。〕怀舜等引兵徐还，至长城北，遇温傅，小战，各引去。至横水，〔横水去金河一百四十许里。〕遇伏念，怀舜、义昭与李文┘榜越刘敬同四军合为方陈，〔陈，读曰阵。〕且战且行；经一日，伏念乘便风击之，军中扰乱，怀舜等弃军走，军遂大败，死者不可胜数。〔胜，音升。〕怀舜等收散卒，敛金帛以赂伏念，与之约和，杀牛为盟。伏念北去，怀舜等乃得还。〔还，从宣翻，又音如字。〕


     夏，五月，丙戌，怀舜免死，流岭南。


     己丑，河源道经略大使黑齿常之将兵击吐蕃论赞婆于良非川，破之，收其粮畜而还。〔畜，许救翻。〕常之在军七年，吐蕃深畏之，不敢犯边。


     初，太原王妃之薨也，〔武士Ψ馓原王，妃从其爵，咸亨元年薨。〕天后请以太平公主为女官以追福。〔公主，天后女也。〕及吐蕃求和亲，请尚太平公主，上乃为立太平观，以公主为观主以拒之。〔为，于伪翻。观，古玩翻。〕至是，始选光禄卿汾阴薛曜之子绍尚焉。绍母，太宗女城阳公主也。〔据会要，城阳公主先降杜荷，荷诛，降薛。新书亦然。〕


     秋，七月，公主适薛氏，自兴安门南至宣阳坊西，燎炬相属，〔自兴安门而南，历三坊至宣阳坊，万年县治在焉。属，之欲翻。〕夹路槐木多死。绍兄以公主宠盛，深忧之，〔，鱼岂翻。〕以问族祖户部郎中克构，〔唐户部郎，掌分理户口、井田之事，凡天下十道，任土所出，为贡赋之差。〕克构曰：「帝甥尚主，国家故事，苟以恭慎行之，亦何伤！然谚曰：『娶妇得公主，无事取官府。』不得不为之惧也。」


     天后以妻萧氏及弟绪妻成氏非贵族，欲出之，曰：「我女岂可使与田舍女为妯娌邪！」〔为，于伪翻。妯，直六翻。娌，两耳翻。妯娌，娣姒妇也。〕或曰：「萧氏，r之侄孙，国家旧姻。」〔萧r子锐尚太宗女襄城公主。〕乃止。


     夏州群牧使安元寿奏：「自调露元年九月以来，丧马一十八万余匹，监牧吏卒为虏所杀掠者八百余人。」〔夏，户雅翻。使，疏吏翻。唐诸牧监，掌群牧孳课之事。凡诸群牧，立南、北、东、西四使以分统之，其马皆印，每岁终，监牧使巡按孳数，以功过相除，为之考课。此止夏州所丧失之数。〕


     薛延陀达浑等五州四万余帐来降。〔达浑都督领姑衍州、步讫若州、P弹州、鹘州、低粟州。降，户江翻。〕


     甲午，左仆射兼太子少傅、同中书门下三品刘仁轨固请解仆射，许之。


     闰七月，丁未，裴炎为侍中，崔知温、薛元超并守中书令。


     上征田游岩为太子洗马，在东宫无所规益。右卫副率蒋俨〔右卫副率，从四品上。洗，悉荐翻。率，所律翻。〕以书责之曰：「足下负巢、由之俊节，傲唐、虞之圣主，声出区宇，名流海内。主上屈万乘之重，申三顾之荣，〔三顾，用诸葛亮事。上幸嵩山，尝至游岩所居，故云然。乘，绳证翻。〕遇子以商山之客，〔汉四皓隐于商山。〕待子以不臣之礼，将以辅导储贰，渐梁芝兰耳。〔渐，子廉翻。〕皇太子春秋鼎盛，圣道未周，仆以不才，犹参庭诤，足下受调护之寄，〔汉高帝谓四皓曰：「烦公卒调护太子。」〕是可言之秋，唯唯而无一谈，悠悠以卒年岁。〔唯，于癸翻。卒，子恤翻。〕向使不餐周粟，〔夷、齐采薇西山，不食周粟。餐，千安翻。〕仆何敢言！禄及亲矣，以何酬塞t〔游岩有母。塞，悉则翻。〕想为不达，谨书起予。」〔孔子谓子夏曰：「起予者商也。」为，于伪翻。〕游岩竟不能答。


     庚申，上以服饵，令太子监国。〔监，古衔翻。〕


     裴行俭军于代州之陉口，〔即e门之陉岭关口。陉，音刑。〕多纵反间，由是阿史那伏念与阿史德温傅浸相猜贰。伏念留妻子辎重于金牙山，〔突厥之初，建牙于金山，其后分为东、西突厥，凡建牙之地，率谓之金牙山。苏定方直抵金牙山擒贺鲁，此西突厥可汗所居之金牙山也。裴行俭遣程务挺等掩金牙山，取伏念妻子，此东突厥可汗所居之金牙山也。可汗所居，谓之金帐，故亦以金牙言之。间，古苋翻；下同。重，直龙翻；下同。〕以轻骑袭曹怀舜。行俭遣裨将何迦密自通漠道，程务挺自石地道掩取之。〔骑，奇寄翻。将，即亮翻；下同。迦，居牙翻，又居伽翻。〕伏念与曹怀舜约和而还，比至金牙山，〔还，从宣翻。比，必利翻。〕失其妻子辎重，士卒多疾疫，乃引兵北走细沙，行俭又使副总管刘敬同、程务挺等将单于府兵追蹑之。伏念请执温傅以自效，然尚犹豫，又自恃道远，唐兵必不能至，不复设备。〔走，音奏。蹑，泥辄翻。复，扶又翻。单，音蝉。〕敬同等军到，伏念狼狈，不能整其众，遂执温傅，从间道诣行俭降。候骑告以尘埃涨天而至，将士皆震恐，行俭曰：「此乃伏念执温傅来降，非他盗也。然受降如受敌，不可无备。」乃命严备，遣单使迎前劳之。少选，〔间，古苋翻。降，户江翻；下同。骑，奇寄翻。使，疏吏翻。劳，力到翻。少选，犹言少顷也。〕伏念果帅酋长缚温傅诣军门请罪。〔帅，读曰率。酋，慈由翻。长，知两翻。〕行俭尽平突厥余党，以伏念、温傅归京师。〔厥，九勿翻。〕


     冬，十月，丙寅朔，日有食之。


     壬戌，裴行俭等献定襄之俘。乙丑，改元。〔改元开耀。〕丙寅，斩阿史那伏念、阿史德温傅等五十四人于都市。〔既书十月丙寅朔日食，方书壬戌裴行俭献俘，乙丑故元，又书丙寅斩阿史那伏念等，是十月一月内有二丙寅矣。此旧史之误，通鉴因之，失于检点也。新书是年九月乙丑改元，盖壬戌献俘，亦九月事，前年命行俭为定襄道行军大总管以讨突厥，故曰献定襄之俘。〕


     初，行俭许伏念以不死，故降。裴炎疾行俭之功，奏言：「伏念为副将张虔勖、程务挺所逼，又回纥等自碛北南向逼之，穷窘而降耳。」〔纥，下没翻。碛，七迹翻。〕遂诛之。行俭叹曰：「浑、浚争功，〔事见八十一卷晋武帝太康元年。言若争伏念之死，则是与张虔勖、程务挺争功。〕古今所耻。但恐杀降，无复来者。」〔复，扶又翻。〕因称疾不出。


     丁亥，新罗王法敏卒，〔卒，子恤翻。〕遣使立其子政明。


     十一月，癸卯，徙故太子贤于巴州。〔旧志：巴州至京师二千三百六十里，东都二千五百八十二里。〕






