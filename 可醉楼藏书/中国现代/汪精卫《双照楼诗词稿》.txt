　　将本书献于中国读书人士，而欲其苏复本来理性情操，且欲惠诸慰藉与勉励，以期开始个人生活之再发足、中国和平之新建设。此为刊行本书者之企图与愿望矣。

序

　　兆铭作诗之旨，具见于小休集自序中。往岁曾仲鸣为余刊行诗集，已非余所望；今者黑根祥作先生更为译之，则尤有非余之所敢望者矣。而黑根先生不惟译之，且从而加以笺注，其为之也至精且慎，余虽未尽见其全稿，然每与黑根先生接谈，知其属笔之际，一字不苟，前此刊行之《小休集》有数字讹误，未及校正，黑根先生亦为一一指而出之，其审慎有如此者。《小休集》后，续有所作，未及刊行，亦倂以付之黑根先生矣。嗟夫！数十年来，对于国事有志未逮，洵所谓“平生济时意，枵落无所成”者，区区此篇，更何足劳齿颊，毋亦所谓留以为三五朋好偶然谈笑之资而已耳。
　　　　　　　　　　　　　　　　　　　　　　　庚辰暮秋
汪兆铭　谨识

小休集序

　　《诗》云：“民亦劳止，汔可小休。”旨哉斯言！人生不能无劳，劳不能无息，长劳而暂息，人生所宜然，亦人生之至乐也。而吾诗适成于此时，故吾诗非能曲尽万物之情，如禹鼎之无所不象，温犀之无所不照也，特如农夫樵子偶然释耒弛担，相与坐道旁树阴下，微吟短啸以忘劳苦于须臾耳。因即以“小休”名吾集云。
　　　　　　　　　　　　　　　　　　　　汪兆铭精卫自序

小休集卷上

重九游西石岩（岩在广东乐昌县城西北）
笑将远响答清吟，叶在欹巾酒在襟。天淡云霞自明媚，林空岩壑更深沉。
茱萸棖触思亲感，碑版勾留考古心。咫尺名山时入梦，偶逢佳节得登临。
此十四岁时所作
棖：音成，触动。

被逮口占（以下民国纪元前二年北京狱中所作）
啣石成痴绝，沧波万里愁。孤飞终不倦，羞逐海鸥浮。　啣：同“衔”。

姹紫嫣红色，从知渲染难。他时好花发，认取血痕斑。

慷慨歌燕市，从容作楚囚。引刀成一快，不负少年头。

留得心魂在，残躯付劫灰。青燐光不灭，夜夜照燕台。

杂诗
忘却形骸累，灵台自旷然。狷怀得狂趣，新理出陈编。
霜鬓侵何易，冰心抱自坚。举头成一笑，云净月华妍。

狱中杂感
西风庭院夜深沉，彻耳秋声感不禁。伏枥骅骝千里志，经霜乔木百年心。
南冠未改支离态，画角中含激楚音。多谢青燐慰岑寂，残宵犹自伴孤吟。

煤山云树总凄然，荆棘铜驼几变迁。行去已无干净土，忧来徒唤奈何天。
瞻乌不尽林宗恨，赋鵩知伤贾傅年。一死心期殊未了，此头须向国门悬。

有感
忧来如病亦绵绵，一读黄书一泫然。瓜蔓已都无可摘，豆箕何苦更相煎。
笳中霜月凄无色，画里江城黯自怜。莫向燕台回首望，荆榛零落带寒烟。

咏杨椒山先生手所植榆树
树犹如此况生平，动我苍茫思古情。千里不堪闻路哭，一鸣岂为令人惊。
疏阴落落无蟠节，枯叶萧萧有恨声。寥寂阶前坐相对，南枝留得夕阳明。
附记
　　椒山先生以劾严嵩下狱，就义之岁手所植榆树适活，数百年来无敢毁之者。相传有神怪，殆有心人藉此以存甘棠之爱也。余所居狱室门前正对此树，朝夕相接。民国六年重游北京，狱舍已刬为平地，惟此树岿然独存。
刬:音产，铲。

中夜不寐偶成
飘然御风游名山，吐噏岚翠陵孱颜。又随明月堕东海，吹嘘绿水生波澜。
海山苍苍自千古，我于其间歌且舞。醒来倚枕尚茫然，不识此身在何处。
三更秋虫声在壁，泣露欷风自啾唧。群鼾相和如吹竽，断魂欲啼凄复咽。
旧游如梦亦迢迢，半灺寒灯影自摇。西风羸马燕台暗，细雨危樯瘴海遥。
噏：同“吸”。

秋夜
落叶空庭夜籁微，故人梦里两依依。风萧易水今犹昨，魂度枫林是也非。
入地相逢虽不愧，擘山无路欲何归。记从共洒新亭泪，忍使啼痕又满衣。
　　此诗由狱卒转辗传递至冰如手中，冰如持归与展堂等读之。伯先每读一过，辄激昂不已。然伯先今已死矣，附记于此，以誌腹痛。

梦中作
朅来荒岛上，极目海天明。心与孤帆远，身如一棹轻。
浪花分日影，石筍咽湍声。漠漠平烟外，翛然白鹭横。
朅:音怯，句首助词。
翛：音萧。翛然：无拘束、超脱貌。

大雪
冻云沈沈作天幕，直令万象沈寥廓。朝来开户忽大叫，琼楼玉宇来相照。
昙空自漠漠，四野何茫茫。飘如扁舟凌沧浪，银涛万顷摇光芒。
又如花时归故乡，玉田蔼蔼素馨香。六花霏霏已奇绝，绚以朝霞助明灭。
千里一白无纤尘，欲与冰壶争皎洁。王母琼浆真可咽，谢公屐齿应知惜。
如何弃置道路隅，遂令泥土同狼藉。
吁嗟乎莫怨雪成泥，雪花入土土膏肥，孟夏草木待尔而繁滋。

见梅花折枝
家在岭之南，见梅不见雪。时将皴玉姿，虚拟飞琼色。
只今雪窖中，却断梅消息。忽逢一枝斜，相对叹奇绝。
乃知雨雪来，端为梅花设。烟尘一扫净，皎皎出寒洁。
清辉妙相映，秀色如可掇。香随心共澹，影与神俱寂。
蔼蔼含春和，稜稜见秋烈。侠士蕴冲抱，美人负奇节。
孤根竟何处，念此残枝折。忽忆珠江头，花时踏寒月。

寒夜背诵古诗，至“波澜誓不起，妾心古井水”，美其词意，为进一解
止水既无滓，流水亦无颇。渟为百尺潭，荡为千层波。
娟娟月自永，习习风微和。泠然识此意，欲和沧浪歌。

见人析车轮为薪，为作此歌
年年颠蹶南山路，不向崎岖叹劳苦。只今困顿尘埃间，倔强依然耐刀斧。
轮兮轮兮生非徂徕新甫之良材，莫辞一旦为寒灰。
君看掷向红炉中，火光如血摇熊熊。待得蒸腾荐新稻，要使苍生同一饱。

除夕
今夕复何夕，圜扉万籁沈。孤怀恋残腊，幽思发微吟。
积雪均夷险，危松定古今。春阳明日至，不改岁寒心。

悠悠一年事，历历上心头。成败亦何恨，人天无限忧。
河山馀磊块，风雨涤牢愁。自有千秋意，韶华付水流。

狱簷偶见新绿口占
初日枝头露尚涵，春光如酒亦醰醰。青山绿水知何似？愁绝风前郑所南。
醰醰：音潭潭，酒醇浓。

晚眺
斜阳如胭脂，林木尽渲染。秀色自天然，桃李失其艳。
白云亦融洽，娟娟作霞片。晴空净如拭，著此三两点。
春光如故人，醇醪醉深浅。感此太和心，临风相缱绻。

春晚
向晚微风和，斜月明天边。流云受馀艳，漾作晴霞妍。
长空舒霁碧，光景涵清鲜。感此春气好，闲阶自流连。

众鸟相往还，飞鸣时翩翩。如何我与君，离思徒缠绵。
相去不咫尺，邈如隔云烟。娟娟明月影，故故向人圆。
何当若流星，一闪至君前。

狱中闻温生才刺孚琦事
血钟英响满天涯，不数当年博浪沙。石虎果然能没羽，城狐知否悔磨牙。
须衔剑底情何暇，犀照矶头语岂夸。长记越台春欲暮，女墙红遍木棉花。

辛亥三月二十九日广州之役，余在北京狱中，偶闻狱卒道一二，未能详也，诗以寄感
欲将诗思乱闲愁，却惹茫茫感不收。九死形骸惭放浪，十年师友负绸缪。
残灯难续寒更梦，归雁空随欲断眸。最是月明邻笛起，伶俜吟影淡于秋。

珠江难觅一双鱼，永夜愁人惨不舒。南浦离怀虽易遣，枫林噩梦漫全虚。
鹃魂若化知何处，马革能酬愧不如。凄绝昨宵灯影里，故人颜色渐模糊。

辛亥三月二十九日广州之役，余在北京狱中闻展堂死事，为诗哭之，才成三首，复闻展堂未死，遂辍作
马革平生志，君今幸已酬。却怜二人血，不作一时流。
忽忽馀生恨，茫茫死后忧。难禁十年事，潮上寸心头。

落落初相见，无言意已移。弦韦常互佩，胶漆不曾离。
杜鑱朝携处，韩檠夜对时。岁寒乐相共，情意胜连枝。

日日中原事，伤心不忍闻。赋怀徒落落，过眼总纷纷。
蝙蝠悲名士，蜉蝣叹合群。故园记同眺，愁绝万重云。

感怀
士为天下生，亦为天下死。方其未死时，怦怦终不已。
宵来魂跃跃，一騖三万里。山川如我忆，相见各含睇。
愿言发清音，一为洗尘耳。醒来思如何，斜月淡如水。
騖：音雾，迅速。

述怀
形骸有死生，性情有哀乐。此生何所为，此情何所讬。
嗟余幼孤露，学殖苦磽确。蓼莪怀辛酸，菜根甘澹泊。
心欲依坟茔，身欲栖岩壑。忧患来薄人，其势疾如扑。
一朝出门去，万里惊寥落。感时积磊块，顿欲忘疏略。
锋铓未淬厉，持以试盘错。苍茫越关山，暮色照行橐。
瘴雨黯蛮荒，寒云蔽穷朔。山川气凄怆，华采亦销铄。
愀然不敢顾，俯仰有余怍。遂令新亭泪，一洒已千斛。
回头望故乡，中情自惕若。尚忆牵衣时，谬把归期约。
萧条庭前树，上有慈乌啄。孤姪襁褓中，视我眸灼灼。
儿乎其已喻，使我心如斫。沈沈此一别，剩有梦魂噩。
哀哉众生病，欲救无良药。歌哭亦徒尔，搔爬苦不着。
针砭不见血，痿痺何由作。驱车易水傍，呜咽声如昨。
渐离不可见，燕市成荒寞。悲风天际来，惊尘暗城郭。
万象刺心目，痛苦甚炮烙。恨如九鼎压，命似一毛擢。
大椎飞博浪，比户十日索。初心虽不遂，死所亦已获。
此时神明静，萧然临汤镬。九死诚不辞，所失但躯壳。
悠悠槛穽中，师友嗟已邈。我书如我师，对越凛矩矱。
昨夜我师言，孺子颇不恶。但有一事劣，昧昧无由觉。
如何习静久，辄尔心跃跃。有如寒潭深，潜虬自腾轹。
又如秋飚动，鸷鸟耸以愕。百感纷相乘，至道终隔膜。
悚息闻师言，愧汗骇如濯。平生慕慷慨，养气殊未学。
哀乐过剧烈，精气潜摧剥。馀生何足论，魂魄亦已弱。
痌瘝耿在抱，涵泳归冲漠。琅琅读西铭，清响动寥廓。
磽：音敲，1.土地贫瘠2.坚硬3.薄（不丰厚）；“确”字亦有此三种意义。
痺：同“痹”。
穽：音井，1.地牢2.陷阱3.圈套。
矱：音约，尺度。
轹：音力，1.滚，压2.欺凌3.越，超过。
痌：音通，同“恫”，痛。
瘝：音官，病患，疾苦。

狱卒持山水便面索题
西风无地著兰根，未读黄书已断魂。细雨潇潇梦何处，江东云树拥孤村。

登鼓山（以下民国元年）
登山如登云，盘纡千仞上。寥寥万松阴，惟听疏蝉响。

太平山听瀑布（山在南洋马来半岛）
山径无人燕自鸣，椰阴瑟瑟弄新晴。隔林遥听潺湲起，犹作宵来风雨声。

泠然清籁在幽深，如见畸人万古心。流水高山同一曲，天风惠我伯牙琴。

双峡如花带雨开，临流顾影自徘徊。几疑天上银河水，来作人间玉镜台。

一片沦漪不可收，和烟和雨总无愁。何当化作岩中石，一任清泉自在流。

印度洋舟中
低首空濛里，心随流水喧。此生原不乐，未死敢云烦。
凄断关河影，萧条羁旅魂。孤蓬秋雨战，诗思倩谁温？

灯影残宵静，涛声挟雨来。风尘随处是，怀抱几时开。
肱已惭三折，肠徒剧九迴。劳薪如可爇，未敢惜寒灰。

舟泊锡兰岛，至古寺观卧佛，憩寺前大树下，导者云此树已二千年，佛曾坐其下说法
寺前有奇树，婆娑二千年。枝条方秀发，馨香因风传。
我来坐其下，久久已忘言。梵呗来空坛，其声柔以绵。
感此伤我心，哀吟满山川。回头问卧佛，尔乃能安眠？
问佛佛不应，自问亦茫然。荒山旷无人，玄云渺无边。
嗒然俯潭影，轻阴荡清圆。

晓烟（以下民国三年）
槲叶深黄枫叶红，老松奇翠欲拏空。朝来别有空濛意，只在苍烟万顷中。

初阳如月逗轻寒，咫尺林原成远看。记得江南烟雨里，小姑鬟影落春澜。

晚眺
绵绵远树低，渺渺长河直。新月受馀霞，流光如琥珀。

萧瑟郊原芦荻风，予怀渺渺淡烟中。斜阳入地无消息，惟见馀霞一抹红。

欧战既起，避兵法国东北之阆乡。时已秋深，益以乱离，景物萧瑟。出门偶得长句
修竹三竿小阁前，平台一角屋西偏。园荒知为耰锄弃，地僻应无烽火传。
宿雾初阳凉似月，迴风斜雨荡如烟。秋来未便悲摇落，却为黄花一怅然。
耰：音忧，一种农具，形如榔头，用于击碎土块，平整土地。

下帷长日未窥园，偶趁秋晴出郭门。风景不殊空太息，江山如此更何言。
残阳在地林鸦乱，废垒无人野兔尊。欲上危楼还却步，怕将病眼望中原。

红叶
不成绚烂只萧疏，携酒相看醉欲扶。得似武陵三月暮，桃花红到野人庐。

无定河边日已昏，西风刀翦更销魂。丹枫不是寻常色，半是啼痕半血痕。

再赋红叶
澹秋颜色胜秾春，却为飘零暗怆神。风妒霜怜两无谓，不辞泛菊慰灵均。

三赋红叶
刬地西风万木残，滋兰树蕙悔无端。枫林不是湘妃竹，谁染啼痕点点斑？

四赋红叶
疏林亦有斜阳意，都为将残分外妍。留得娟娟好颜色，不辞岑寂晚风前。

坐雨
荒原远树欲浮天，黄叶声中意渺然。为问闲愁何处去，西风吹雨已如烟。

译佛老里昂寓言诗一首
东风和且平，众木繁其枝。夜来有微雨，初日还迟迟。
在此春光中，不乐将何为？东顾有牧场，碧草生离离。
一羊蹶而趋，一犬还相随。宛然兄若妹，情好相依依。
阿妹今不欢，流泪如绠糜。呜咽语阿兄，吾生其何之。
我闻造物者，用意无偏私。跂行与喙息，所适惟其宜。
如何兄与我，长日为人覉。阿兄啖馀粮，辛勤守房帷。
昼防暴客至，夕畏穿窬窥。小变起不虞，生死还相持。
何以报忠贞，惟有鞭与笞？主人有娇子，蹴踏供娱嬉。
慴伏敢枝梧，中惭语阿谁。至今抚疮痏，毛血犹参差。
阿兄既不辰，阿妹尤童痴。挦我肤中毛，织彼篝中衣。
夺我怀中乳，哺彼褓中儿。可怜曳行田，挝策来无时。
雨淋与日炙，狼藉成枯骴。晓行庖厨下，碧血惊淋漓。
群饕口流沫，谈笑酬号嘶。伯叔与诸姑，赫然在盘彝。
死睫不敢看，惊趺不能移。投地有馀骨，封狼朵其颐。
孤坟在何许，沟水流残脂。生也为人奴，死也为人牺。
皇皇此一息，命矣其何辞！阿兄闻妹言，怃然止其哭：
弱者未云祸，强者未云福。与其作刀俎，毋宁为鱼肉。
慴：音慑，恐惧。
骴：音呲，鸟兽残骨。
　　佛氏此诗，天下之自命为强者皆当愧死。顾吾以为弱肉强食，强者固有罪矣，即弱者亦不为无罪。罪恶之所以存于天地，以有施者即有受者也。苟无受者，将于何施？是又愿天下之自承为弱者一思之也。
　　（都朗有一山羊，记述一小山羊遇一狼，自分必死，然与之恶斗至力尽始已。文甚奇妙，而用意可与此诗相发明，暇日当更译之。――此段见于曾仲鸣本）

自都鲁司赴马赛归国留别诸弟妹
十年相约共灯光，一夜西风雁断行。片语临歧君记取，愿将刚胆压柔肠。

六月与冰如同舟自上海至香港，冰如上陆自九龙遵广九铁道赴广州归宁，余仍以原舟南行，舟中为诗寄之（以下四年）
怅望孤烟袅驿楼，零丁我亦泛扁舟。天涯不用遥相问，一样轮声一样愁。

一去匆匆太可怜，只余巾影淡于烟。风帆终是无情物，人自回头舟自前。

沈沈清夜欲生寒，倚遍迴阑意未安。遥想檐花灯影里，正携小妹话团圞。

难得抛书一晌眠，梦回灯蕊向人妍。此时情况谁知得？依旧涛声夜拍船。

鸦尔加松海滨作（以下五年）
朝行松林中，初阳含芬芳。晚行松林中，新月生清凉。
林外何所有？白沙浩如霜。沙外何所见？海水青茫茫。
遥山三两重，淡如纸屏张。明帆四五片，轻若沙鸥翔。
海风以时来，松籁因之扬。和我读书声，空谷生琅琅。
藉此碧苔茵，如在白云乡。清游不可负，哦诗惭孟光。

六年一月自法国度海至英国，复度北海，历挪威、芬兰至俄国京城彼得格勒，始由西伯利亚铁道归国。时欧战方亟，耳目所接皆征人愁苦之声色。书一绝句寄冰如（以下六年）
野帐冰风冷鬓须，鄜州明月又何如？天涯我亦仳离者，莫话深愁且读书。

西伯利亚道中寄冰如
我如飞雪飘无定，君似梅花冷不禁。回首时晴深院里，满裾疏影伴清吟。

游昌平陵
昌平园寝郁参差，想见尘清漠北时。地老天荒终有恨，山环水抱亦无奇。
铜驼魏阙芜仍没，石马昭陵汗已滋。索与虬松同醉倒，不须惆怅读碑辞。
　　长陵殿前有一松偃地上，俗称之曰“卧龙松”，旁植一碑，清乾隆间制，具道爱护胜朝陵寝之意。

广州感事
猎猎旌旗控上游，越王台榭只荒邱。一枝漫向鹪鹩借，三窟谁为狡兔谋。
节度义儿良有幸，相公曲子定无愁。过江名士多于鲫，只恐新亭泪不收。

十二月二十八日双照楼即事
双照楼头月色新，清辉如庆比肩人。梅花雪点温诗句，疏影横斜又满身。

舟出吴淞口作（以下七年）
灯影柁楼起夕阴，早秋凉气感人心。愁生庾信江南赋，意远成连海上琴。
明月不来天寂寂，繁霜初下夜沈沈。块然亦自成清梦，三两疏星落我襟。

冰如薄游北京，书此寄之
坐拥书城慰寂寥，吹窗忽听雨潇潇。遥知空阔烟波里，孤棹方随上下潮。

彩笔飞来一朵云，最深情语最温文。灯前儿女依依甚，笑颊微涡恰似君。

北道风尘久未经，愁心时逐短长亭。归来携得西山秀，螺髻蛾眉别样青。

展堂养疴江之岛，余往省之，留十日归。舟中寄以此诗
平原秋气正漫漫，步上河梁欲别难。弹指光阴弥可恋，积胸磊块未能欢。
巢成苦被飞鸮妒，露重遥知落雁寒。久立橹声帆影里，不辞吹浪湿衣单。

太平洋舟中玩月。达尔文尝云月自地体脱卸而出，其所留之窪痕即今之太平洋也。戏以此意搆为长句
地球一角忽飞去，留得茫茫海水平。却化月华临夜静，顿令波影为秋清。
单衣凉露盈盈在，短鬓微风沨沨生。斗转参横仍不寐，要看霞采半天明。
沨沨：1.音凡凡，象声词，形容婉转悠扬之乐歌。2.音逢逢，象声词，宏大的声音。

重九日谒五姊墓
仓猝别吾姊，从兹生死殊。风尘久憔悴，魂梦屡惊呼。
荷锸忧仍大，闻砧泪易枯。斜阳趣归去，回首断坟孤。

自上海放舟，横太平洋经美国赴法国，舟中感赋（以下八年）
一襟海气晕成冰，天宇沈沈叩不譍。缺月因风如欲坠，疏星在水忽生稜。
闻歌自愧隅常向，读史微嫌泪易凝。故国未须回首望，小舟深入浪千层。
譍：同“应”。

舟中晓望
朝霞微紫远天蓝，初日融波色最酣。正是暮春三月里，莺飞草长忆江南。

舟次檀香山书寄冰如
乌篷十日风兼雨，初见春波日影融。家在微茫苍霭外，舟行窈窕绿湾中。
鸾飘凤泊年年事，水秀山明处处同。双照楼中人底似？莫教惆怅首飞蓬。

春日偶成
孤筇随所之，窈窕至林谷。泉声流不断，凄怆动心曲。
山径隐薜萝，攀陟气才属。微生寄片石，千里集吾目。
初阳被绿草，天气清且淑。繁花何茫茫，红紫自成簇。
飞鸟既睍睆，游人亦雝穆。大块富文藻，当春更蕃沃。
势如決巨浸，万物尽淹覆。奇愁定何物，百计不可逐。
惘惘情未甘，靡靡行已足。欲语苦口噤，微风振林木。
睍睆：音限晚，鸟色美好貌或鸣声清圆。
雝：同“雍”。

比那莲山杂诗
　　比那莲山在法国南部，与西班牙接壤。冰如尝以暑假一揽其胜，归国后时时为余言之。八年夏，重至法国，因与方、曾两家姊妹弟甥往游，足迹所及皆冰如旧经行地也，得诗数首以寄冰如。
山中即事
沈沈万山中，泉声鸣不已。心逐野云飞，忽又坠溪水。
山坳聚林木，众绿光薿薿。纤草织平茵，小花间蓝紫。
怡然相坐语，间亦恣游戏。小妹捉蚱蜢，荆棘创其指。
一笑释自由，惊飞侧双翅。
薿：音拟，薿薿，茂盛貌。

远山
远山如美人，盈盈此一顾。被曳蔚蓝衫，嬾装美无度。
白云为之带，有若束缣素。低鬟俯明镜，一水澹无语。
有时细雨过，轻涡生几许。有时映新月，娟娟作眉妩。
我闻山林神，其名曰兰抚。谁能传妙笔，以匹洛神赋。

西班牙桥上观瀑
翠岩碧嶂相周遮，远看瀑势如长蛇。下驰嵚奇荦确之峻坂，又若以风为马云为车。
苍崖崩摧大壑裂，峭壁削成愁崭绝。惟馀怪石郁嵯峨，错落水中犹杌陧。
石齿咽波波不定，沸白渟蓝纷复整。浪花蹴起入长空，散作四山烟雨影。
轻烟细雨微濛中，熚然受日横长虹。行人拍手眼生缬，馀光反映松林红。
据石临流自欹侧，断桥小树如相识。瀼瀼零露洗肺肝，淅淅微寒生鬓发。
由来泉水在山清，莽莽人间尽不平。风雷万古无停歇，和我中宵悲啸声。
嵚：音侵，山势高峻。
熚：音毕，1.火貌　2.象声词。
瀼瀼：音穰穰，盛貌。

晓行山中书所见寄冰如
初阳在翠壁，烂熳不可明。熠熠朝露晞，依依白云晴。
积雪冒遥岑，靉靆生光明。烟光澹欲尽，山梦如初醒。
绿叶纷葳蕤，爗然发其莹。幽花与长松，一一生奇馨。
行行至水源，屏峰入眉青。石筍咽流泉，凉风自泠泠。
颓岩有嘉树，亏蔽若危亭。块然倚之坐，睍睆闻流莺。
遐思素心人，莓苔屐曾经。作诗道相念，歌罢心怦怦。
睍睆：音限晚，鸟色美好貌或鸣声清圆。
爗：同“晔”。

题蘖庄图卷
儒家重饰终，墨子论薄葬。事人与明鬼，于义各有当。
　　儒者言事人，故以死为人生最痛之事，其丧礼随以重；墨者言明鬼，则体魄非所深恋，故主薄葬：皆其学说根据使然也。

杯棬与手泽，惓惓不能忘。所以鼎湖人，涕泪收弓裳。
　　口手之泽犹不忍弃，况父母之遗体乎？此孟子所以谓：孝子仁人之葬其亲，必有道也。
棬：音quān，屈木制成的盂。
惓惓：音拳拳，忠谨，恳切。

汉文恭俭主，石槨生汍澜。达哉张释之，妙喻锢南山。
汍：音完，汍澜，泣貌。

景纯咏游仙，意欲翔寥廓。如何著葬书，所志在糟粕。
　　葬亲为仁人孝子所不能免。然死不欲朽，其用心已可笑；而堪舆家言，则直陷于罪戾矣！景纯犹不免，盖此风至魏晋而始盛也。

蘖庄山水好，此意真绵绵。佇看松与竹，一一长风烟。
　　蘖庄主人辟数弓之地以为坟园，举族葬于斯，既不多夺生人耕植之地，又摆脱一切堪舆家言，且其地山川映带，松竹蔚然，风景宜人。以图卷索题，余喜其有改良社会风俗之志，故为题诗数首如右。

邓尉山探梅口占（以下九年）
林外春山断复延，泮冰池水乍涓涓。田家篱落欹疏处，一树红梅分外妍。

湖光如雪静无声，掩映梅花更有情。山路纡回行不尽，冷吟才了暗香生。

林子超葬陈子范于西湖之孤山，诗以记之
民国二年春，江色朝入槛。我从张静江，初识陈子范。
容貌既温粹，风神亦夷澹。于中郁奇气，如山不可撼。
落落语不烦，沈沈心已感。至今寤寐间，光采犹未减。
呜呼夜漫漫，众生同黯黮。束身作大炬，烛破群鬼胆。
劳薪忽已爇，惊泪不能斩。故人有林君，收骨入深坎。
秋坟郁相望，杨花白如。下车苦腹痛，絮酒致烦憯。
黮：音惮，不明貌。
憯：音惨，惨痛，忧伤。

游莫干山
初看山脚斜阳黄，渐闻凉风飒飒鸣高冈。炊烟渐上云渐合，顿使山无远近皆苍茫。
夜上峰头天已黑，缺月疏星气萧瑟。寥天忽跳赪虬珠，斑驳林峦半苍赤。
披衣起立明霞中，朝气扑面生冲融。群山起伏何止千万曡，修竹掩映何止千万丛。
沈沈黝色黯云壑，瑟瑟清影明岚峰。泉流涧中鸣不断，其声欲与风叶同琤瑽。
平生爱竹已成癖，三竿两竿青亦得。只今身已入山深，虽白云乡不此易。
流长不洗孙楚耳，峰青不蜡阮孚屐。一角茅檐对远山，此心清似长天色。
赪：音瞠，浅红色。
曡：同“疊”，即叠。

庐山杂诗
　　庐山之美，未易以言语形容也。苏子瞻入庐山不欲作诗，良非无故。然子瞻终不能不作，殆所谓情不自禁者欤！余九年夏入庐山，感怀世事，郁伊寡欢，然山色水声接于耳目，亦得暂开怀抱。所为诗悲愉杂陈，称心而出，盖非以写庐山，特以写庐山中之一我而已。庐山有知，当不患其唐突耳。

晓起
空山朝气来扑人，清似初秋蔼似春。残月曙星相映处，琼楼终古不生尘。

佛手岩饮泉水
岩叶因风响碧廊，秋花络石意深长。自惭肝肺无由热，尚为冰泉进一觞。

水石月下
曡巘沈沈冷翠生，樛枝危石势相萦。此心静似山头月，来听清泉落涧声。
曡：同“疊”，即叠。
樛：音居，树木向下弯曲。

登天池山寻王阳明先生刻石诗，于丛薄中得之
拄杖撞天志不回，断碑一角卧荒台。依然风雨霾山下，手剔莓苔只自哀。

自神龙宫还天池峰顶宿
抵死潜虬不起渊，松根抉石出飞泉。星繁风紧萧萧夜，独傍天池望铁船。
铁船：峰名，与天池相对。

含鄱岭上小憩松下，既醒，白云在衣袂间，拂之不去
蝉咽松风日影凉，山屏水枕梦初长。白云纫作秋兰佩，从此襟头有异香。

行莲花谷最高处
峰势阽危人影孤，天风飏发粟生肤。偶从云罅窥人世，赭是长江碧是湖。
阽：音电，危险

庐山风景佳绝而林木鲜少，为诗寄慨
岩谷春来锦绣舒，烟芜萧瑟正愁予。楼台已重名山价，料得家藏种树书。

庐山瀑布以十数，飞流渟渊各有其胜。余辈攀跻所至，辄解衣游泳其间，至足乐也
浪花无蒂自天垂，石气清寒藓不滋。夜半素娥初堕影，冰肌玉骨最相宜。

五老峰常为云气蒙蔽，往游之日，风日开朗，豁然在目
席卷烟云万壑醒，长松偃盖尽亭亭。狂生剩有穷途泪，五老何缘眼尚青。

开先寺后有读书台。杜甫诗云：“匡山读书处，头白好归来”；苏轼诗亦云：“匡山头白好归来”。余登斯台，有感其言，因为此诗。余所谓“归来”与杜苏所云不同也
残阳明灭读书台，万树鹃声次第催。占得匡山一片石，未妨头白不归来。

屋脊岭为庐山最高处，余行其上，但见群峰杂遝，来伏足下。倚松寂坐，俛视峰色明灭无定，盖云过其上所致也
遝：同“沓”
楚尾吴头入望微，近天草树静秋晖。群峰明灭浑不定，为有孤云头上飞。

王思任游记称：尝于五老峰头望海绵万里。余虽不敢必，亦庶几遇之。八月二日晨起倚栏，山下川原平时历历在目，至是则满屯白云，浩然如海，深不见底，若浮若沈。日光俄上，辉映万状，其受日深者，色通明如琥珀，浅者晕若芙蕖。少焉，英英飞上，缤纷山谷间，使人神意为夺。古人真不我欺也
风似生毛日似鳞，俛看人世失缁磷。海绵忽作天花散，酿出千岩万壑春。

晚晴云霞清艳殊绝
峰衔馀日变秋颜，澹彩流天丽且闲。自是空山风景澈，云霞原不异人间。

十一月八日自广州赴上海舟中作
鸥影微茫海气春，雨收馀霭碧天匀。波凝绿蚁风无翼，浪蹙金蛇月有鳞。
始信琼楼原不远，却妨罗韤易生尘。钟声已与人俱寂，袖手危阑露满身。

生平不解作咏物诗，冬窗晴暖，红梅作花，眷然不能已于言
鹤瞑髹栏日上迟，南枝红影静中移。由来潇洒出尘者，定有芳华绝世姿。
风骨转教添娬媚，冬心聊复寄冲夷。与君冰雪周旋久，欲近脂香似未宜。
娬：同“妩”

朝霞和雪作肌肤，更把宫砂渍臂腴。火齐光芒娇欲吐，水沈香气暗相濡。
终留玉洁冰清在，自与嫣红姹紫殊。底事凝脂生薄晕，似闻佳壻是林逋。

=================================================================

小休集卷下

十年三月二十九日，黄花岗七十二烈士墓下作（以下十年）
飞鸟茫茫岁月徂，沸空铙吹杂悲吁。九原面目真如见，百劫山河总不殊。
树木十年萌蘖少，断篷万里往来疏。读碑堕泪人间事，新鬼为邻影未孤。
墓迩执信塚，故末句云然。

晨起捲帘，庭兰已开
香入疏帘意尚猜，惊看玉立久徘徊。初阳欲襮幽花艳，更遣微风澹荡来。
襮：音博，暴露

初夏即事寄冰如
拂拭书城不染尘，瓶花旖旎有馀春。开编真似逢知己，得句还愁后古人。
梅雨池塘鱼自乐，楝花帘幕燕初驯。近来何事关心最？一纸书来万里亲。

入吴淞口
塞外空吟物候新，霏霏寒雨不成春。扁舟拏入吴淞口，芳草江南绿已匀。

还家
兼旬作客又还家，稚子迎门笑语譁。步上小楼馀惘惘，春风鬓影在天涯。

江楼秋思图为柳亚子题
日暮倚江楼，问君何所思？萧萧天地间，秋风来以时。
君如王仲宣，瑰丽多文词。江山本吾土，俛仰聊自怡。
知不因登楼，而兴游子悲。君如张季鹰，不为好爵糜。
家在蓴鲈乡，何以乐栖迟。知不因秋风，慨然始怀归。
向晚天气佳，丛菊盈东篱。有石宜弹琴，有酒宜赋诗。
舍此忽有念，兀兀将何为？由来贤哲人，万感积心期。
莛钟偶然值，一纵不可覊。有如云生石，因风自逶迤。
又如丝出茧，映日成离披。其来既无端，其去亦无倪。
君既不能名，我亦不自知。芦渚烟漫漫，水远天低垂。
望门投止者，踯躅将何依。安得为芦花，毋使悲鸿罹。
枫林霜斑斑，有若别泪滋。世间诸儿女，一例伤乖离。
安得为红叶，宛转与通辞。秋光渺无际，秋思亦如之。
茫茫良自失，喋喋恐非宜。不如酌美酒，与君尽一卮。

为余十眉题鸳湖双棹图
鸳鸯湖上泛鸳鸯，烟雨楼头未夕阳。情似春潮无畔岸，思如幽草有芬芳。
惊鸿照影空回首，别鹤流声易断肠。罗韈凌波原一瞬，只宜画里与端详。

十月二十四日过西湖
不晴不雨只阴阴，此日西湖倦色侵。孤塔偶从云外见，好山如在梦中寻。
幽怀自乐波光澹，清啸遥随谷籁沈。掉到水心亭下泊，半林黄叶识秋深。

十一月二十四日再过西湖
临流莫笑影婆娑，一月西湖得再过。烟歛波光如薄睡，日融山色似微酡。
疏钟渡水无歧籁，落木攒空有静柯。短棹夷犹亦徒尔，累他芦雁戒心多。

夜坐（以下十三年）
云月吐还翳，馀光犹在林。窅然见流水，万壑自沈沈。
老柏作人立，松风时一吟。寒生知坐久，茗椀静愔愔。
愔愔:音因，安详和悦貌。

西山纪游诗
　　数年以来，李石曾先生在北京西山从事农林，并开创学校暨天然疗养院，余数得音讯，而未获一临其境为憾。十三年春日，余以事潜入北京，因得抽暇畅游西山，为诗纪之，得若干首。

始出西直门，历西山至温泉村宿
郊行值春阴，群峰隐如簇。玄云豁天际，苍翠忽在目。
西山多爽气，风物至蕃沃。温泉更幽绝，一水戛鸣玉。
依山结村落，高下见茅屋。初日绚平林，春气温以淑。
儿童读书声，若与田歌续。桃李已微华，馨香采盈匊。
树木与树人，为日常不足。禽声繁且和，万彙尽涵育。
逶迤登小丘，旷衍眺平陆。居庸屹相向，萧爽动心曲。

登金山憩金仙庵
列岫隐苍烟，倾崖响玉泉。澄心寄丘壑，远目隘幽燕。
危石下无地，孤松夐在天。名山新事业，佇看集群贤。
夐：音xiòng，远

宿碧云寺
鸦影落寒山，钟声出远寺。行行知渐近，已见碧云起。
石阙何嵯峨，宝塔五星聚。孤标不可即，如出碧云际。
奇松生石罅，老柏影交翠。朱垣隐复现，又在碧云里。
忆昨游温泉，水声清在耳。复揽金山胜，远目尽千里。
得此信三绝，可以叹观止。名山宜讲学，合并真与美。
东风动絃歌，山水益辉媚。结邻有故人，相见各欢喜。
茅屋三两椽，魂梦得所寄。夜来临水坐，疏星耿林翳。
语默成自然，夜气清且旨。作诗以自幸，亦以劳吾子。

碧云寺夜坐
馀霞灭天际，山寺渐沈黑。方庭蓄万绿，一一泼浓墨。
岩壑入黝冥，深沈不可测。泉声出万寂，流远韵更彻。
似闻穿林去，邂逅涧中石。微风一吹荡，松籁与之洽。
坐久夜逾明，纤月吐云隙。幽辉才半林，树影清可织。
栖鸦枝不动，想象梦魂适。幽景信难摹，苦吟终未得。

再登金山桃杏花已盛开
新绿麦绣野，轻黄柳拂池。别来能几何，春光已如斯。
金山累千步，步步见花枝。山势有盘陀，花开无参差。
山色间绀碧，花光涵绛绯。清辉一相映，百丈成虹霓。
随花入山去，花与人逶迤。回看乍来处，万树烟霏霏。

白松
秀林有奇松，玉树差可拟。孤高更皎洁，抗节比君子。
岁寒餍霜雪，颜色亦相似。亭亭明月中，清影了无翳。
临风得相见，缱绻不能已。何当如翠禽，乐此一枝寄。

秋夜
心似银河凝不流，凉萤的皪破林幽。桐阴渐薄松阴老，倂送秋声入小楼。

狼藉书城獭祭频，夜凉灯味乍相亲。闲愁不为西风起，自倚江楼念远人。

澹月疏星夜气清，遥闻砧杵动层城。微虫不与无衣事，也作人间促织声。

策策西风万木秋，玉箫哀怨未能收。繁星点点人间泪，聚作银河万古流。

岁暮风雪，忽忆山中梅花，往视之，已盛开矣
篱角相逢风雪侵，岁寒弥见故人心。别时情绪君能记，醉后疏狂我不禁。
如接笑言禅思定，微闻芗泽绮怀深。林间满地横斜月，愿讬苔枝似翠禽。

十月二十九日月下作（以下十四年）
人似归鸦暂息翰，玉山秋色静中看。长飚一扫游氛尽，才识冰轮照胆寒。

除夕
冰雪满天地，老梅能作花。孤松青不已，相为导春华。
落落心如见，依依景未斜。及时惟努力，揽物莫长嗟。

入峡（以下十五年）
入峡天如束，心随江水长。灯摇深树黑，月蘸碎波黄。
岸偪鼯声纵，岩阴虎迹藏。檝歌谁和汝，风竹夜吟商。

出峡
出峡天如放，虚舟思渺然。云归新雨后，日落晚风前。
波定鱼吞月，沙平鹭隐烟。绿阴随处有，可得枕书眠。

旧历元旦经白云山麓书所见
农隙人家静且慵，饭余箕踞领东风。宜春帖子寻常见，点缀柴门特地红。

村儿绿袴女红妆，分得黄柑著意尝。却道城中风物好，不知身在白云乡。

泥潦纵横叱犊行，老农辛苦足平生。今宵一酌屠苏酒，坐听家家爆竹声。

杂诗
春花绣平林，绛跗映青条。初日扬其辉，零露犹未消。
惟彼蝶与蜂，振翅何逍遥。食宿众芳间，蕊粉还相调。
取之亦已廉，报之不辞劳。东风亦良媒，鸣条一何骄。
跗：音富，条状物的末端

郊行
溶溶新绿涨晴川，鸂鶒依蒲自在眠。行过小桥馀惘惘，梨花似雪柳如烟。

即事
暮春三月雨滂沱，败壁颓檐暗薜萝。鸟雀亦如人望治，晴光才动乐声多。

题画
羃锦笼香好护持，宛然金屋貯蛾眉。何如手种千竿竹，翠羽红襟自满枝。

病中读陶诗
摊书枕畔送黄昏，泪湿行间旧墨痕。种豆岂宜杂荒秽，植桑曾未择高原。
孤云靉靉诚何讬，新月依依欲有言。山泽川塗同一例，人生何处不笼樊。

病怀听尽雨飕飕，斜日柴门得小休。抱节孤松如有傲，含薰幽蕙本无求。
闲居始识禽鱼乐，广土终悬霜霰忧。暂屏酒尊亲药裹，感因苦口致深尤。

病起郊行
病骨乐与瘦筇俱，疏阴漏日午晴馀。觅新诗似驴旋磨，温旧书如牛反刍。
岸几罗花村舍静，峰屏衬树行人疏。林深足茧思小憩，啼鸟一声真起予。

十七日夜半雨止，月色掩映庭竹间
竹间微雨湿幽辉，万影参差欲上衣。今夜姮娥意愁绝，玉颜和泪减腰围。

春晴
宵来魂梦帖，一枕足雨味。晨风唤我起，庭宇已清霁。
垂檐柳丝重，糁砌榆钱腻。槿烟摇深青，蕉露泫微紫。
娟娟蕙兰花，素心禁盥洗。青条已纷披，玉立终不倚。
孤标历小挫，兀奡差可喜。含薰空谷间，清风亦时至。
褰衣入深林，柯叶互亏蔽。轻阴筛日影，乐此鸟声碎。
鹊蹋无定枝，燕归有完垒。布谷尚丁宁，提壶已微醉。
荒蹊多伏莽，阁阁相鼓吹。积潦动群蟁，嗡嗡亦不已。
可怜听琴者，欲洗筝笛耳。
糁：音散，散开，撒落。
奡：音傲。
蟁：同“蚊”。

万物乐新晴，亦如人望治。地毛犹未燥，群动飒然至。
林开蜂蝶乱，水涨鹅鸭恣。病虫蚀败叶，饥雀啄残蕊。
蜗涎巧诱敌，蛛网眈待饵。籀泥蚓忘疲，戴粒蚁尽瘁。
艰难惟一饱，抢攘乃如此。劳生故其所，蠖屈定非计。
积雨绿荒畦，生事杂荒秽。野草既滋蔓，势欲卷千里。
萧艾亦有花，风日还自媚。平生岁寒姿，至此宁独异。
老松皴霜皮，菌蕈若瘢疻。寒梅最孤峭，磊砢已多子。
修竹缘墙隈，根荄皆怒起。大哉此春雷，一震兴百废。
疻：音只，皮肉青肿而无创痕。
砢：音可，磊砢：壮大貌。
荄：音该，草根。

热甚，既而得雨。夜坐东轩作
土田龟坼苗将枯，桔槔鸦轧如哀呼。虾蟇吻燥作牛喘，炙背欲死思泥涂。
长空荧荧三足乌，直以碧落为红炉。收云入甑炊作雨，十里山水生糢糊。
菰蒲轩舞风来苏，榆柳放浪无囚拘。老桧偃蹇苍髯濡，长松挥洒亦自如。
夜深微光来庭除，碧梧翠篠膏沐馀。轻凉渐生清响疏，繁星缺月如悬虚。
天孙摇曳蔚蓝裾，佩以玉玦累明珠。此时花木静而姝，天地万物咸相娱。
翠鱼纷唼紫菱角，粉蝶悄立红莲须。我亦跂脚墙东隅，流萤熠熠照观书。
篠：音晓，细竹。
唼：音煞，《集韵》色甲切，入狎生，缉部。水鸟、鱼类争食貌。

杂诗
处事期以勇，持身期以廉。责己既已周，责人斯无嫌。
水清无大鱼，此言诚詹詹。污潴蚊蚋聚，暗陬蛇蝎潜。
哀哉市宽大，徒以便群佥。烛之以至明，律至以至严。
为善必有达，为恶必有歼。由来狂与狷，二德常相兼。

重过坚底古寺
簷蔔花开古寺东，莓苔依约旧游踪。迢迢远浦乘潮月，谡谡疏林隔水风。
梵呗已随乌雀静，征衣犹映芰荷红。牧童黧面吹横笛，象背徜徉兴未穷。
蔔：音bo，萝卜之“卜”。

海上
明明天边月，荡荡海上波。白云与之洁，清风与之和。
有如赤子心，万事相涅磨。忧患虽已深，坦白仍靡它。
君看寒光澈，碧海成银河。一苇纵所如，万里无坎轲。

湖上
一叶烟波万曡间，垂纶端为钓潺湲。暂留残照天边树，尽抹微云雨后山。
隐雾笛随黄犊远，定风帆与白鸥闲。湖光入夜犹奇绝，指点秋星久未还。
曡：同“疊”，即叠。

丽蒙湖上观落日（以下十六年）
澄波万斛碧琳腴，云影下澈如悬虚。忽从空明生绚烂，玉盘眩转赪虬珠。
凝晖流耀天之隅，涵光荡影态万殊。紫云生澜丽且都，烂如沧海明珊瑚。
绛霞蘸水柔欲濡，灼如绿波泛芙蕖。飞红万点饵游鱼，天英紫凤纷萦纡。
布帆粲若云锦舒，白鸥闪闪成金凫。是时轻烟淡欲无，雪峰艳出如静姝。
胭脂新染凝脂肤，微涡欲动融红酥。镜中眉样画不如，清晖玉色长相娱。
中流双楫何纡徐，天空沆瀣相吹嘘。岂惟光景难具摹，幽闲澹沲意有余。
苍然暮色来须臾，洛桑灯火生糢糊。疏星缺月良相须，照我藜杖归蘧庐。
赪：音瞠，浅红色。
沲：同“沱”。
蘧：音渠，1.石竹科草本植物　2.通“蕖”，荷花

庐山望云得一绝句
两山缺处聚遥峰，翠黛含晖色万重。玉宇琼楼原在望，只须身入白云中。

海上
银汉迢迢玉宇恢，夜深风露涤馀埃。此心得似冰蟾洁，曾濯沧溟万里来。

题画梅
繁英若飞琼，老柯如屈铁。持此岁寒心，努力战风雪。

海上观月
海风吹出月如如，一片清光不可濡。上下翻飞何所似，渌波荡漾白芙蕖。

舟中感怀
倚栏惟见水无垠，天海遥从一线分。渺渺沧波峰载雪，沈沈暝色岫连云。
佳兵似火终难戢，止乱如丝只益棼。惆怅风涛作松籁，梦魂犹认故山闻。
戢：音缉，止息。《左传·隐公四年》：“夫兵，犹火也；弗戢，将自焚也。”

白莲
澹然相对蕴皆空，坐久微黁偶一逢。玉骨冰肌尘不到，亭亭恰称月明中。
黁：音nún，《广韵》奴昆切，平魂泥。

海上杂诗
朝晖流影入云罗，尽熨风纹似镜磨。一种清明和悦意，欲将坦荡讬微波。

碧浪千层天四围，斜阳欲下尚依依。轻舟惊起潜鱼梦，队队凌波作燕飞。

春归
几日棠梨烂熳开，春归重对旧池台。情随芳草连天去，梦逐轻鸥拍水回。
飞絮便应穷碧落，坠红犹复绚苍苔。梓桐拱把清阴好，还记年时手自栽。

题画（以下十七年）
水精帘押荡微风，玉色清辉掩映中。月即是人人是月，一时人月已交融。

比那莲山水之胜，前游曾有诗纪之。自西班牙桥泝瀑流而上，攀跻崎岖山径间可六七里，得一湖，其上更悬瀑布二；更上，则雪峰际天矣，此前诗所未纪也。今岁复游，补之如次
峨峨青芙蓉，去天不盈尺。一水孕其内，湛然作寒碧。
水光聚峰影，绛缟互明灭。有如置明镜，倒映天际雪。
雪花飞入水，水与雪同冽。又如拓金盘，于此承玉液。
昔闻太华顶，天池中荡潏。此水将毋同，终古流不息。
挹彼天上泉，泐此山中石。荡为千顷波，挂之万仞壁。
遂令百里内，变化杳难测。连峰走风雨，尽涧鸣霹雳。
我来临清流，毛发为洒淅。水面如镜磨，水心如箭激。
迴飙之所薄，巉刻露山骨。谷风挟阴冷，白日澹无色，
既檥湖上舟，复憩岩下穴。石危松不挠，雪沃花更洁。
悠悠无心云，荒荒断肠碣。繁星揭中夜，下听众流咽。
　　湖滨危石突出，上植一碑，昔有英人夫妇新婚旅行，泛舟于此，溺焉。湖境既清，对此碑益增游人感喟。
潏：音绝，水涌流貌。
泐：音勒1.裂开2.铭刻。
巉：音蝉；巉刻，尖利。
檥：音义，使船靠岸。

瑞士几希柏瀑布自山巅腾掷而下，注于勃里安湖，远映雪山，近荫林木。余在此一宿而去
谁欤挽天河，直下几千仞。人间尘万斛，快然一洗净。
飘飖下云梯，跌荡临玉镜。波光散复聚，历乱云霞影。
平生志淡泊，乐此清绝境。孰云风气寒，松柏各苍劲。
月出水更幽，泉响山自静。迟明不忍去，曳杖众峰顶。

秋夜（以下十八年）
夜闻霜林号，抚枕百忧集。朝来天地间，凛凛见寒色。
商飚一何迅，扫此流尘积。丛忧亦如此，摧陷苦不力。
学道与光阴，势若常相厄。崎岖蚁负重，飘瞥驹过隙。
岂无欲速意？所戒在枉尺。不劳而可获，失之未云惜。
短檠不我弃，朝夕伴矻矻。
矻矻：音枯，《广韵》苦骨切，入没溪。

译嚣俄共和二年之战士诗一首
吁嗟共和二年之战士，吁嗟白骨与青史。万人之剑齐出匣，誓与暴君决生死。
暴君流毒遍四方，曰普曰奥遥相望。狄而斯与苏多穆，就中北帝犹披猖。
此辈封狼从瘈狗，生平猎人如猎兽。万人一怒不可回，会看太白悬其首。
瘈：音掷，狂。

漫漫欧陆苦淫威，孰往摧之吾健儿。嚄唶猛将为指撝，步兵塞野如云驰。
铁骑蹴踏风为靡，万众一心无诡随，势若沧海蟠蛟螭。
与子偕行兮和子以歌，大无畏兮死靡他。徒跣不恤霜露多，为子落日挥天戈。
撝：音挥，指挥。

日之所出，日之所没。南斗之南，北斗之北。
山之高，水之深，何处不有吾健儿之足迹。
绿沈之枪荷于肩，捉襟蔽胸肘已穿，昼不得食兮夜不得眠。
身行万里无归休，意气落落不知愁。
试吹铜角声啾啾，有如天魔与之游。

健儿胸中何所蓄？自由之神高且穆。
谁言舰队雄？截海归掌握；谁言疆埸岩？靴尖供一蹴。
吁嗟吾国由来多瑰奇，男儿格斗如虹霓。
君不见祖拔将军破敌阿狄江之上，又不见马索将军耀兵莱茵河之湄。
埸：音易，边界、边境。

蟊弧先登锐无前，突骑旁出摧中坚。追奔冒雨复犯雪，水深及腹无迴旋。
受降城外看衔璧，鼓吹开营森列戟。王冠委地如败叶，付与秋风扫踪迹。

健儿一身经百战，英姿飒爽众中见。目炬烂如岩下电，短发蓬蓬风掠面。
神光朗四照，卓立迥高标。有如狻猊一跃临岧峣，怒鬣呼吸风萧萧。
岧峣：音条尧，高峻貌。

壮怀激越临沙场，雄声入耳如醉狂。甲刅相触生铿锵，铙歌傅翼随风扬。
鼓声繁促笳声长，间以弹雨声滂滂。有如雷霆百万强，喑呜叱咤毛发张。
呜呼砉然长啸者何声？赫尼俾将军死犹生。
刅：同“创”。

革命之神忾然而长吁，苍生亿兆皆泥涂。谁无伯叔与诸姑，趣往救之勿踯蹰，躯壳虽殄心魂愉。健儿闻之喜，万口同一唯。相将赴死如不及，前者虽仆后者继。吁嗟乎！孰言穷黎天所僇？君看趯倒地球如蹴踘。
僇：通“戮”
趯：音替，踢。

生平不识畏惧与忧患，力从长夜求平旦。由来众志可成城，端赖一身都是胆。
共和之神从指麾，百难千灾总不辞。若云共和在天路，便当与子籋云去。
籋：音聂，同“蹑”。

游春词
花枝红映醉颜酡，杂遝游人笑语和。我更为花深祷告，折花人少种花多。
遝：同“沓”。

千红万紫各成行，日暖林塘蔼蔼香。此际园丁高枕卧，游人自为看花忙。

籘竹萧森石径斜，结邻三五尽田家。游人去后黄蜂静，付与村童扫落花。

积雨初霁，偶至野桥，即目成韵（以下十九年）
迴润初苏柳，馀寒尚噤莺。天仍含宿雨，人已乐新晴。
负笈儿趋学，提篮妇馌耕。寻常墟里事，入眼总怦怦。
馌：音夜，给耕者送食。

金缕曲　民国纪元前二年北京狱中所作
　　余居北京狱中，严冬风雪，夜未成寐。忽狱卒推余，示以片纸，摺皱不辨行墨，就灯审视，赫然冰如手书也。狱卒附耳告余，此纸乃传递展转而来，促作报章。余欲作书，惧漏泄，仓猝未知所可。忽忆平日喜诵顾梁汾寄吴季子词，为冰如所习闻。欲书以付之，然“马角乌头”句，易为人所駴，且非余意所欲出，乃匆匆涂改以成此词，以冰如书中有“忍死须臾”云云，虑其留京贾祸，故词中峻促其离去。冰如手书，留之不可，弃之不忍，乃咽而下之。冰如出京后，以此词示同志，遂渐有传写者，在未知始末者见之，必以余为勦袭顾词矣！此词无可存之理，所以存之者，亦当日咽书之微意云尔。
駴：同“骇”。
勦：音抄，窃取，抄袭。
别后平安否？便相逢、凄凉万事，不堪回首。国破家亡无穷恨，禁得此生消受。又添了、离愁万斗。眼底心头如昨日，诉心期、夜夜常携手。一腔血，为君剖。
泪痕料渍云笺透。倚寒衾、循环细读，残灯如豆。留此馀生成底事？空令故人僝僽。愧戴却、头颅如旧。跋涉关河知不易，愿孤魂、缭护车前后。肠已断，歌难又。

念奴娇　偕冰如泛舟长江中流赋此。以下民国元年
飘飖一叶，看山容如枕，波痕如簟。谁道长江千里直，尽入襟头舒卷。暮霭初收，月华新浴，风定波微翦。翛然携手，云帆与意俱远。
记否烟树凄迷，年年飘泊，泪洒关河遍。恨缕愁丝千万结，才向东风微展。野蔬同甘，山泉分汲，蓑袂平生愿。呢喃何语，掠舷曾笑双燕。
此词经冰如推敲再三，然后定稿。附记于此。
翛：音萧。
翛然：无拘束、超脱貌

高阳台　福州留别方曾诸姊弟，且申相见之约
澹月流波，明霞浴水，钓丝微漾风前。水远天垂，遥怜远树如阡。归心已逐征颿去，怎离魂、转更凄然。最难忘，话雨灯阴，听水栏边。
年来聚散浑如梦。尽思随恨积，愁与情绵。阅尽悲欢，鼓山无限云烟。西窗剪烛曾相约，好凝眸、天际归船。且安排，剪了园蔬，引了流泉。
颿：音翻，1.同“帆”2.马奔驰

八声甘州
　　太平公园在四围山色中，随水结搆，极自然之美。余游记中有句云：“坡峦起伏，水流随以萦回；花木疏明，波光为之映带。”盖纪实也。是日大雨，衣屐尽湿，而游兴转胜，为赋此词。
才轻雷送雨便萧然，晚凉满人间。看疏林风澹，平原暝合，远水烟涵。是处鸣鸠相和，底事语关关。罨画西山里，蓑袂人闲。
罨：音掩，掩盖、覆盖。
梦里游踪曾记，试临流照影，绿上眉弯。笑遥岑沈醉，依约亸云鬟。轻颸微颭枝头露，似桃波靧面欲生寒。归来后，一钩新月，初上阑干。
靧：音惠，洗脸。

齐天乐　印度洋舟中
海波浮簸山如动，孤舟已悬天半。云幕周遮，星铓摇漾，月黑冷燐零乱。狂澜正卷，怎海若频翻，鱼龙未厌。梦入空濛，射潮强弩倩谁挽？
关河此时日远。镇无言徙倚，清泪如霰。万里波涛，百年身世，一样苍茫无畔。幡然意涣，羡浴羽鱼闲，眠窝燕嬾。蓦地忧来，奈何空自唤。

百字令　七月登瑞士碧勒突斯山巅，遇大风雪
泠然风善，忽吹来、人在广寒深处。应是仙峰天外秀，不受人间尘土。四远微茫，一筇缥缈，白了山中路。披烟下望，青青鬟黛无数。
还笑初试荷衣，又吟柳絮，万象更如许。石磴幽花神自峭，惯与长松为侣。孤屿如樽，明湖似琖，好把酡颜驻。酒醒夜白，寒云枕下来去。
琖：同“盏”。

浪淘沙　红叶
江树暮鸦翻，千里漫漫。斜阳如在有无间。临水也知颜色好，只是将残。
秋色陌头寒，幽思无端。西风来易去时难。一夜杜鹃啼不住，血满关山。

蝶恋花　冬日得国内友人书，道时事甚悉，怅然赋此
雨横风狂朝复暮。入夜清光，耿耿还如故。抱得月明无可语，念他憔悴风和雨。
天际游丝无定处。几度飞来，几度仍飞去。底事情深愁亦妒，愁丝永绊情丝住。

高阳台　冰如导游西湖赋此
风叶书窗，霜籐绣壁，萧疏近水人家。初日钩帘，遥青恰映檐牙。湖山已似曾相识，况旧游人倚平沙。最勾留、泉冷风篁，石醉烟霞。
湖光不被芳隄隔。但东西吹柳，远近浮花。水澹山柔，轻烟晕出清华。夷犹一棹凌波去，乱野凫、飞入蒹葭。夜如何？皓月当头，照澈天涯。

蝶恋花　（以下十一年）
　　昔闻展堂诵其中表文芸阁所为词，有“一寸山河、一寸伤心地”之句，未尝不流连反覆，感不绝于心。近得《云起轩词》，读之则似已易为“寸寸关河、寸寸销魂地”。顾二语意境各殊，不能无割爱之憾。余冬日渡辽，所经行地刿目怵心，不忍殚述。爰就原句足成此阕，点金之诮，所不敢辞；掠美之愆，庶几知免云尔。

雪偃苍松如画里。一寸山河、一寸伤心地。浪啮岩根危欲坠，海风吹水都成泪。
夜涉冰澌寻故垒。冷月荒荒、照出当年事。蒿塚老狐魂亦死，髑髅奋击酸风起。

蝶恋花　大连晓望
客里登楼惊信美。雪色连空，初日还相媚。玉水含晖清见底，缟峰一一生霞绮。
水绕山横仍一例。昔日荒邱，今日鲛人市。无限楼台朝霭里，风光不管人憔悴。

采桑子　（以下十二年）
人生何苦催头白，知也无涯，忧也无涯，且趁新晴看落霞。
春光酿出湖山美，才见开花，又见飞花，潦草东风亦可嗟。

绮罗香　冰如有美洲之行，赋此送之
月色轻黄，花阴淡墨，寂寂春深庭户。自下重帘，不放游丝飞去。博今宵、絮语西窗，拚明日、销魂南浦。最怜他、儿女灯前，依依也识别离苦。
苍茫烟水万里。好把他乡风物，自温情绪。柁尾低飞，空妒煞、闲鸥鹭。当海上、朝日生时，是江东、暮云低处。正愔愔梅子初黄，小楼听夜雨。愔愔:音因，安详和悦貌。

齐天乐　过鸦尔加松故居
蔚蓝不被纤云染，轻飚捲来秋爽。远岫如烟，平沙似雪，人与白鸥同放。渔歌晚唱，看一棹归来，钓丝微漾。残日犹明，盈盈新月已东上。
沧波澹然相向。似依依绘出，当日情状。草径全荒，松围尽长，只有青山无恙。临风怅惘，尽马策挝门，尘封蛛网。落叶萧萧，乱蝉空自响。
　　晋羊昙为谢安所器重，安居近西州门。安既殁，昙不敢过西州门。一日大醉，径诣城下，左右告曰：此西州门也。昙感动马策挝门大哭而去。余过鸦尔加松方氏姊君瑛故居，悲不自胜，故用此语。

行香子
皛皛平川，快雨初晴，掉扁舟一叶风轻。烟消穹碧，云歛遥青。看半江霞烘，素月作微赪。
皛：音小，明亮，洁白。
赪：音瞠，浅红色。
圆波如镜，疏林倒照，似蟾宫桂影纵横。冥然兀坐，风露泠泠。尽月摇心，波摇月，两无声。

探春慢
风惜残红，雨培新绿，又是一番天气。浅草鸣蛙，浮萍聚鸭，各有十分生意。谁道春归了，看满眼芳菲如此。空怜啼鴂多情，声声为春憔悴。
省识清和味好，况野色晚来，恰称新霁。薄霭收霏，流虹散彩，玉宇天然无滓。一点谿山月，曾照我杏花阴里。只愿清辉、湛然不令心起。

浣溪沙
远接青冥近画阑，鸥飞渺渺不知还。陵高弥觉碧波宽。
玉宇鲜澄新雨后，翠岚融冶夕阳间。果然人世有清安。

百字令　蒙特尔山中作
苍崖四合，悄无人，惟见玉龙飞舞。万仞盘纡行渐上，却似凌虚微步。众壑森森，连山簇簇，捲入云涛去。一峰未没，傫然如作孤注。
堪叹玉宇琼楼，清寒如此，留得何人住！纵使素娥能耐冷，脉脉此情谁诉？小梦醒来，残辉犹在，滴滴沾衣露。曙霞红映，霓裳应为君赋。
傫：音磊，疲惫，颓丧。

曾氏跋
　尝读《南社诗话》，关于汪精卫先生之诗有一条如左：去岁冬日，余于坊间购得《汪精卫集》四册，第四册之末附诗百余首；又购得《汪精卫诗存》一小册，读之均多讹字，不可胜校。曾各买一部以寄示精卫，并附以书，问讯此等出版物曾得其允许否，何以讹谬如此？嗣得精卫覆书如下：“奉手书及刻本两种敬悉。弟文本以供革命宣传之用，不问刊行者为何人，对之惟有致谢。至于诗则作于小休，与革命宣传无涉，且无意于问世，仅留以为三五朋好偶然谈笑之资而已。数年以前，旅居上海，叶楚伧曾携弟诗稿去，既而弟赴广州，上海《民国日报》逐日登弟诗稿，弟致书楚伧止之，已刊布大半矣。大约此坊间本即搜辑当时报端所刊布者。刊布尚非弟意，况于印行专本乎！讹字之多，不必校对，置之可也。”

　又有一条如左：余尝在广州东山陈树人寓得见精卫手录诗稿，签题为“小休集”，并有自序一首。以精卫之自序勘精卫之诗，觉其所言一一吻合，盖精卫在北京狱中始学为诗，当时虽锒铛被体，而负担已去其肩上，诚哉为小休矣！囚居一室，无事可为，无书可读，舍为诗外何以自遣？至于出狱之后，则纪游之作居其八九，盖十九年间偶得若干时日以作游息，而诗遂成于此时耳。革命党人不为物欲所蔽，惟天然风景则取之不伤廉，此苏轼所谓“惟江上之清风、山间之明月，取之无尽、用之不竭”者。精卫在民国纪元以前，尝为马小进作诗集序，最近为陈树人作画集序，皆引申此义，彼为《汪精卫诗存》作序者，殆未知精卫作诗之本诣也。
　以上二条皆深知汪精卫先生者。顾先生之诗，虽自以为与革命宣传无涉，不欲出而问世，然其胸次之涵养与性情之流露，能令读者往往爱不忍释。而坊间刻本既多讹谬，即南社同人如胡朴安所为丛选，钞先生之词亦复羼入他人所作。然则苟得善本而精校之，刊布于世以供读者，使无鲁鱼虚虎之憾，固艺林之所乐闻，而亦先生所不以为忤者也。余从先生久，得见先生手所录诗稿，虽生平所作或不止此，然既为先生所手录，则其可深信不疑已无俟言。爰与二三同志誊录校勘，印成专本，以饷爱读先生之诗者，并纪其始末如右。

民国十九年六月二十日　曾仲鸣谨跋

=================================================================

扫叶集序
《小休集》后，续有所作，稍加编次，复成一帙，中有《重九登扫叶楼》一首，颇道出数年来况味，因以“扫叶”名此集云。
汪兆铭精卫自序

扫叶集

颐和园
四山微雨洗烟霏，万点波光动翠微。白鸟快穿虹影过，绿杨遥带浪花飞。
排云宫阙空如许，横海楼船遂不归。未与圆明同一炬，金甍犹得醉斜晖。
　清叶赫那拉后移海军经费以筑此园，故诗中及之。

卫辉道中
川原如锦焕朝阳，生气蓬蓬布八荒。漫地牛羊成异色，满山松柏散幽香。
野田零露宜禾稼，墟里炊烟熟稻粱。一种融融真乐在，夫耕妇馌本家常。

太原晋祠有老柏偃地，人云周时物也。为作一绝句
晋祠老柏倚天长，布影寒流色更苍。羡汝萧然明月下，不知人世有风霜。

他日复得一绝句
枕流端为听潺湲，别有虬枝上接天。此树得毋同卧佛，沈沈一睡二千年。

中秋夜作
才息青灯下薄帷，窗间了了见花枝。由来明月多情甚，不照团圞照别离。

对月
枯树藏鸦白可窥，冰蟾欲没更迟迟。沙场战骨闺中妇，共影同光此一时。

过雁门关
残烽废垒对茫茫，塞草黄时鬓亦苍。剩欲一杯酬李牧，雁门关外度重阳。

一抹残阳万里城，更无木叶作秋声。谁知猎猎西风里，鸿雁南来我北行。

道中作
行役何时已？秋深景物繁。乱山苞大野，平地茁遥村。
归牧铃声急，争巢树影翻。小休容可得，灯火在柴门。

潭上
百尺秋潭彻底清，冰蟾徐在镜中行。琤瑽忽作琼瑶碎，不是波声是月声。
琤瑽：音撑匆，玉声。

杂诗
海滨非吾土，山椒非吾庐。偶乘读书暇，于此事犁锄。
相坡莳花竹，欲使交扶疏。培塿凿为田，因以治瓜蔬。
曾闻斥卤地，三岁不成畬。土膏未盈畚，石骨已专车。
敢云心力勤，可以变荒芜。筋骨既已疲，魂梦或少舒。
朝来视新栽，日照东山隅。多谢杜鹃花，使我衰颜朱。
塿：音搂，疏土。
畬：音余，开垦二、三年的土地。

佳种不易致，移自远山隈。珍重萌蘖生，一日看十回。
小笕引新泉，泠泠满尊罍。天寒雨泽少，何以报琼瑰。
悠然空谷间，蝴蝶忽飞来。旧草为君青，新花为君开。
笕：音简，连接起来引水的长竹管。

韩公好悲春，宋子好悲秋。区区不忍心，人乃谓何求。
世情恶真率，巧笑饰烦忧。大度惟苍旻，可以纵怨尤。
由来于田人，号泣不可收。于气则至刚，于情则至柔。
春秋有佳日，欲语共绸缪。

朝来雾气重，天半山尽失。初阳鸡子红，破白乃无力。
披蓑行林间，雨自蓑针滴。缩项入笠簷，苔滑碍行屐。
草根泥渐解，萍际水微活。荷锄此其时，沾衣讵云惜。
梅花顾我笑，数枝正红湿。遥知新霁后，青动万山色。
青松受严风，兀兀不肯驯。不如靡靡草，暂屈还复伸。
强项性使然，骨折何足论。我行松林下，风落不拾巾。
不辞众草笑，只畏青松嗔。

海堧多悲风，草木不易蕃。旷土终可惜，结搆成小园。
种菜与锄瓜，闭门学隐沦。古人或有然，此意匪我存。
目欲去荒秽，手欲除荆榛。熟云筋力衰，犹足任斧斤。
有兰生前庭，有菊荣东轩。有豆种南山，有桑植高原。
桃李以为华，松柏以为根。秋风不能仇，春风不能恩。
豁然披我襟，海天荡无垠。
堧：音ruán，城下、宫庙外及水边等处的空地或田地。

我闻古人言，修竹比君子。见贤思与齐，上达终不已。岭南有木绵，兀奡亦可喜。每当伍凡卉，辄欲出头地。黄老实中怯，不殆因知止。坐令习阴懦，伈伈无生气。吾生良有涯，斯道乃无涘。慨然念征迈，养勇在知耻。去恶如薅草，滋蔓行复萌。掖善如培花，芒芒不见形。平生济时意，枵落无所成。倚枕忽汍澜，中夜闻商声。愿我泪为霜，杀草不使生。愿我泪为露，滋花使向荣。不然为江河，日夜东南倾。
奡：音傲。
伈：音xǐn。伈伈，恐惧貌。

即事
整顿书城蹔作家，渔灯明处是天涯。漫游踪迹如飘絮，学道光阴似养花。
缺月愈教林影静，微风不放竹枝斜。闲来且倚阑干立，莫负芳时揽物华。
蹔：同“暂”

飞花
疾风吹平林，众树失芳菲。古今伤心人，泪眼看花飞。
花飞正纷纷，子生已离离。今日青一捻，他日大十围。
一树能开千万花，不啻一花化作千万枝。
花亦解此意，飞去不复疑。飘飖随长风，安择海角与天涯。
今年送春去，明年迎春归。新花未满枝，故花已成泥。
新花对故人，焉知尔为谁？故人对新花，可喜还可悲。
春来春去有定时，花落花开无尽期。人生代谢亦如此，杀身成仁何所辞！

两三年前，尝养疴丽蒙湖滨，乐其风景。冬夜拥被忆之，如在目前。成绝句若干首
清晓湖奁向日开，云天上下净无埃。水光疑碧山横紫，著个轻帆似雪来。

雨馀天外满青山，病起微嫌足力孱。小立阑干看亦好，人生难得暂时闲。

万顷湖光一小舠，水波嬾嬾不成涛。画桡点镜知何似？羹匕轻调碧玉膏。
舠：音刀，小船。

漠漠湖光淡淡风，天边初见日曈曈。须臾锻鍊山头雪，影落波心万点红。

风日清严气更澂，森然秦镜欲生稜。白鸥叫破千山静，飞下湖心啄断冰。

花木楼台掩映间，扁舟载得夕阳还。举头天外分明见，却向波心望雪山。

拏舟缓缓近菰蒲，惊起桥头雪色凫。飞入水精盘子去，波光如汞月如珠。

雪湿苔矶夜气生，水清荇藻更纵横。垂纶别有悠然意，不钓游鱼钓月明。

戴雪峰如高士发，靧霞波似美人颜。小诗裁就从头读，抵得乘桴一往还。
靧：音惠，洗脸。

木芙蓉
随分浓妆与淡妆，水边林下最清扬。霜华为汝添颜色，只合迎霜莫拒霜。

朝来玉骨傲西风，晚对斜阳酒晕红。如此独醒还独醉，几生修得到芙蓉。

　　余咏木芙蓉有句云“霜华为汝添颜色，只合迎霜莫拒霜”，他日检苏东坡诗集，有和陈述古诗拒霜花诗云“唤作拒霜知未称，细思却是最宜霜”。此诚所谓“得句还愁后古人”也，因引申此义复成二首
棠梨荣春风，芰荷舒夏日。岂或使之然，于性各有适。
芙蓉生水畔，未与蒲柳别。一朝犯霜露，凛然见颜色。
亭亭如静女，落落少华饰。翠袖亦已薄，素心有馀热。
初阳为傅粉，亦不嫌太白。夕阳为施朱，亦不嫌太赤。
态含三春艳，气得九秋洁。云霞以为华，冰雪以为质。
潇湘鑑其姿，表里皆清绝。既缅林下风，复怀高世节。
会当延素娥，乐与永今夕。
鑑：音建，照。

士生抱耿介，忧患乃乘之。及其茹荼久，翻谓甘如饴。
芙蓉亦草木，讵与繁霜宜。艰难九秋中，葆此贞秀姿。
正如处厄穷，志节乃尔奇。谁知方寸间，历历皆疮痍。
西风日凄厉，百卉归黄萎。后凋亦何为？踽踽良可悲。

夜起
星斗耿檐际，微霜湿画阑。虫声深院静，雁影碧天宽。
簌簌黄金树，幽幽白玉兰。秋来如有迹，思发自无端。
　　黄金树，一名桉树，自澳洲移植。白玉兰，花类，含笑而香色益清，粤中多植之。

吊钟花
日华的皪满楼台，照取繁花烂熳开。想见瑶池王母宴，众仙同覆紫霞杯。

蕋珠和露浥微馨，风味清淳似绿醽。我与众生同一醉，千钟撞罢不能醒。
吊钟花惟岭南有之，鼎湖山最盛。
蕋：同“蕊”。

题陈树人娘子关秋色图
夜涉滹沱感逝川，马蹄车辙又经年。还来表里山河地，坐对漂摇风雨天。
不断秋声闻觱篥，渐疏林叶见鸱鸢。才难千古元同叹，巾帼成名亦自贤。
滹：音乎；滹沱，水名。

先太夫人秋庭晨课图，亡友廖仲恺曾为题词，秋夜展诵，泫然赋此
一卷残编在短檠，思亲怀友泪同倾。百年鼎鼎行将半，孤影萧萧只有惊。
人事蹉跎成后死，梦魂劳苦若平生。风涛终夜喧豗甚，镇把心光对月明。
豗：音灰，轰响，喧嚣。

雨霁
迴飚忽捲雨廉纤，爽籁幽光此际兼。洗涤长天为砥砺，磨礲新月作钩镰。
划开碧落银河涌，净刈浮云玉宇严。夜静更饶风景澈，倚阑数遍万峰尖。
礲：同“砻”，磨砺。
刈：音义，除草，割。

雨后郊行
芳树缘溪湾复湾，静闻幽鸟答潺湲。微风忽幻波间月，薄霭能匀雨后山。
桑陌阴浓筐筥集，稻田水满桔槔闲。弥望新绿非无谓，天使疲氓一破颜。
筥：音举，圆筲箕。

夜泛
微雨飒然过，川原生夕凉。风平波去嬾，云碎月行忙。
萤火出林大，渔灯在水长。慢摇孤棹去，荷叶久低昂。

卧病莫干山中作
秋月爱闲旷，亭亭临空山。山亦爱清辉，膏沐千螺鬟。
流泉隔深竹，夜静闻潺湲。欢然礼素娥，环佩鸣珊珊。
莫邪助干将，铸剑诛神奸。丰城久湮欝，延津何时还？
今宵映水月，光射斗牛寒。始知芙蓉燄，赫然留人间。
何当抉银河，洒作甘露溥。下土同披襟，快然洗痌瘝。
欝：同“郁”。
燄：同“焰”。
溥，疑当为“漙”。漙：音团，露多貌。
痌：音通，同“恫”，痛。
瘝：音官，病患，疾苦。

病中作
奋飞无力但长吁，卧看帘波日影徂。国势急如驹下坂，世程曲似蚁穿珠。
差池未得三年艾，枵落徒悬五石瓠。移枕正迟明月上，枝头乌雀莫惊呼。

飞飞萤火惜居诸，一病因循久废书。曲突徙薪嗟已矣，焦头烂额复何如？
犹闻蜗角争蛮触，敢望豚蹄得满车。夜半打窗风雨恶，有人踯躅望蘧庐。

晚眺
茅茨绝顶四无邻，浩浩川原暮色匀。逸鹿窥篱频引领，归猿戏树欲忘身。
云来忽使山都活，月上还于水最亲。乞得林间一席地，鸦喧不碍苦吟人。

山中即事
万峰云际互沈浮，树石生霉不似秋。好是风吹凉月醒，竹声和月入琼楼。

入山十日，雨多晴少。于其将去，投以恶诗
兹山阴雨窟，势已席全胜。阳光攖其锋，却退恐不猛。
白云犹诞漫，晴晦惟所命。当其出地底，不雨亦阴凝。
著草草生毛，著树树生瘿。著水水糢糊，著山山饾饤。
峰头与林麓，千百悬巨縆。上缒天使坠，下汲地使迥。
昏然天地合，万象同一暝。山川与城郭，次第收入甑。
可怜炊烟起，但见馀沫迸。黑子七八九，高峰露其顶。
须臾亦沉没，漠漠遂千顷。我来山中住，初意得佳景。
澄怀挹秋爽，虚抱洽山静。岂知遘此厄，耳目皆已屏。
愧无玄豹姿，隐雾岂其性。出门心惴慄，跬步皆陷阱。
临水不闻声，对山不见影。退藏一室内，又似蛙在井。
更如鼠居穴，昼伏不敢逞。大云偪户牖，咄哉兵压境。
纸櫺偶投隙，突入遂驰骋。濛濛一室内，方向浑不省。
晓帷垂沈沈，昼烛烧耿耿。闷疑絮塞鼻，湿恐菌生胫。
践地忽如浮，触壁嗟已梗。十日未一醉，胡为此酩酊。
不如铺大被，高卧待其醒。
饾饤：音豆订，堆叠于器皿中的蔬果，一般只用于陈设。

送别
把酒长亭杯已空，行人车马各西东。枫林不共斜阳去，自向荒郊寂寞红。

对月
荡荡青天万顷田，坏云如草月如镰。姮娥不作包荒计，净刈空华见妙严。
刈：音义，除草，割。

夏夜
藉草荫林坐，劳人珍夜凉。风枝摇复止，露叶暗生光。
鹤梦从酣稳，蛙声正肆狂。依依星斗没，耒耜及朝阳。

观月戏作
二妃把臂游云海，指点齐烟横杳霭。酒酣笑解明月珠，抛入沧溟发奇采。
萧萧微风起青萍，千波化作苍龙鳞。一鳞中有一珠在，水晶宫阙成缤纷。
一丸自向天心静，万盏波光浮不定。须臾水月已交融，匹练秋光霜外冷。

夜起
月色缟庭榭，轻风生夜阑。四围声影静，松蟀伴微叹。
野旷戍楼直，江明渔火残。疏枝近河汉，还念鹊巢单。

重九集扫叶楼，分韵得有字
惊风飘落叶，散作沙石走。拥篲非不勤，积地倐已厚。
仰观高林杪，柯条渐坚瘦。危巢失所蔽，岌岌不可久。
宿鸟暮归来，栖讬已非旧。踯躕集空枝，婉娈终相守。
此时登楼者，叹息各搔首。西风日凄厉，殆欲摧万有。
何以谢岁寒，临难义不苟。蒲柳奋登先，松柏耻凋后。
敢辞晚节苦，直恐初心负。高人缅半千，佳节遘重九。
还当扫落叶，共煮一尊酒。

秋夜
露冷庭除夜已分，丽空星斗正缤纷。旻天不作防川计，万叶喧秋只静闻。

冬晴郊行书所见
曀曀层阴塞两间，豁然风物变朝颜。霜丝尽缀玲珑树，日炬浑融铁石山。
逈野清严人意适，长空寥阔鸟飞闲。携筇更上崎岖路，数点黄梅若可攀。
曀曀：音奕奕，天色阴沉。
逈：同“迥”。

春昼
林影迟春昼，柔风弄袷衣。花明酣日气，柳密乱烟丝。
窗纸留蜂驻，帘旌碍燕归。苔痕如有会，绿满旧渔矶。

山行
幽深不可尽，磐石憩中程。壑聚千花影，泉流万竹声。
静恬鱼得所，戒慎鹿微行。未觉冰轮上，群峰背渐明。

禊日集后湖，分韵得林字
春服初成感不禁，物华人事两骎骎。晓风宛转传新哢，夜雨殷勤泽旧林。
各有兴怀时世异，了无间断化工深。君看枝上青如豆，肯负飞花坠溷心。
禊：音细，古俗春秋两季于水滨设祭，祓除不祥。
哢，音弄，鸟鸣。

菊
烂熳花枝总刹那，东篱秋色独峩峩。能同风露搘持久，兼得云霞变化多。
华采外敷神自澹，坚贞内蕴气弥和。平生不作飘茵计，但把残英守故柯。
搘：音支，支拄，支撑。

郊行
雨馀沟洫水決決，绿整秧针列万行。草迹驴蹄融日气，柳丝牛鼻赴波光。
采桑女似乌鸦闹，放学儿如蚱蜢忙。一角茅棚烟缕起，好斟茗椀共徜徉。
決決：疑当为“泱泱”。

乘飞机至九江，望见庐山口，占一绝句。盖别来八九年矣
万峰攅聚水萦迴，晴日穿云紫翠开。五老举头齐一笑，故人天外忽飞来。
攅：同“攒”。

庐山杂诗
九年夏秋间，余游庐山，曾为绝句若干首；十六年秋冬间复游，则得一绝句而已；二十一年夏间曾复一至，自是岁辄一二至，留则二三日，得句则以小牋书之，拉杂不复编次云。

得庐山道中
参差不辨最高峰，曡翠浮青几万重。著得烟云齐欲活，满天鳞爪看飞龙。

晓登天池山，将以明日乘飞机发九江
屏嶂重深路转幽，豁然开朗众峰头。山连铁骑奔如放，水亘银河凝不流。
初日乍舒天锦艳，微风忽送海绵浮。明朝更奋凌云翼，一览千岩万壑秋。

晚眺
濯足龙宫兴未休，天池曳杖更夷犹。松门已税千鸦驾，花径还从一壑游。
轻霭绿迷岩佛手，夕阳红上石人头。秋来邱壑明如画，抵得春时锦绣不？
自神龙宫登天池山，则佛手岩、人头石、锦绣谷、花径、松门诸胜历历在目。大汉阳峰上植松甚多，古茂可爱，诗以纪之。

猱升渐上最高峰，喘汗才收语笑同。河汉倒悬行杖底，江湖齐落酒杯中。
泉兼风雨飞腾壮，山纳烟云变化重。回首不嫌归路永，万松如鹤正浮空。

大汉阳峰为庐山第一主峰，登绝顶作长句
万岭如偻拱四方，俛看五老亦儿行。波光窈杳分湖口，树色苍茫接汉阳。
天上风云致明晦，人间心力变沧桑。陆沉正有为鱼难，敢向崖前谒禹王。
禹王崖在峰下。

天池山上有王阳明先生诗一首，鑱巨石上，昔年曾作诗纪之。今岁为作亭以蔽风雨，落成题壁
片石千秋挹古馨，兼收画本入危亭。江湖赭碧分双镜，吴楚青苍共一屏。
世眼佛灯攙鬼火，道心明月定风霆。神龙宫瀑终宵响，犹作当年啸咏听。
攙：即“搀”，1.刺；2.混杂；3.抢夺。

雨后
天际微云澹欲流，洒然凉意满汀洲。亭亭过雨红蕖直，浥浥含风绿树柔。
坠粉蝶衣相慰藉，游丝蛛网互绸缪。最怜川上牛浮鼻，也似疲农得小休。

十余年前曾游庐山，乐其风景，而颇以林木鲜少为憾，所为诗有“楼台已重名山价，料得家藏种树书”之句。今岁复来，芦林一带树木苍然，因复为长句以纪之
落日犹衔万仞山，田家难得饭馀闲。稻粱鸟雀纷争后，果蓏儿童大获还。
重曡碧畦丹嶂上，参差红瓦绿阴间。十年树木非虚愿，好为秋光一破颜。
蓏：音裸，草本植物的果实。

即事
残暑新凉势欲争，四山倏忽变阴晴。日团花气连云气，风纵蝉声杂雨声。
白鹿台前芳未歇，黄龙潭上水初平。不妨弦月迟迟上，且看明河淡淡生。

山行
箕踞松根得小休，虫声人语两无尤。云从石镜山头起，水向铁船峰上流。
初日乍添红果艳，清霜未减绿阴稠。匡庐自是多颜色，要放千林烂熳秋。

自佛手岩远望，数峰秀软殊绝，为作绝句四首
万绿揉成数点山，烟舒云卷意俱闲。可能摺曡为轻扇，著我清风两袖间。

数峰青出雨馀天，淡晕浓皴悉自然。谁使远山添蕴藉，密林如草草如烟。

烟光新湿苧萝衣，邱壑浑如襞积微。寄语天风休著力，恐教吹作白云飞。
襞：音毕；1.折叠衣裙；2.衣物上的折子或皱纹。

娟娟翠岫凌云去，嫋嫋清波带月还。一样温柔好情性，动时流水静时山。

别庐山
年年歌庐山，庐山定厌闻。今当欲去时，语吐还复吞。上山迟延下山快，庐山不舍逐吾背。
失声一叹据石坐，今日庐山太多态。回头语庐山，毋为儿女颜。
君不见浔阳江头人造鸟，已张两翼迟我云水间。建业与九江，一日可往还。
会当袖取钟山一片石，投之三叠泉中鸣珊珊。上山时日始暾，下山始日已曛。
千峰万峰间，一一白云屯，无问为晴为雨为朝昏。君为庐山峰，我为庐山云。
因风以时来，无合亦无分。挥手自兹去，山中茅屋鸡犬之声隐约犹可闻。
我见庐山夏，不见庐山秋。庐山秋色时，颇复念我不？
诸儿竞摄影，缩取山光置案头。我则独行吟，搜索枯肠入小休。
注：此数行原本作注体，当为正文，今径改。
暾：音吞，1.渐出貌；2.（朝阳）照物貌。

二十五年结婚纪念日赋示冰如
依然良月照三更，回首当年百感并。志决但期能共死，情深聊复信来生。
头颅似旧元非望，思意如新不可名。好语相酬惟努力，人间忧患正纵横。

太平角独坐
近天风露自泠泠，波远微光闪似萤。清绝玉箫声里月，万山如睡一松醒。

斐然亭晚眺
蔚蓝波染夕阳红，天宇昭昭暮色融。海作衣裾山作带，飘然我欲去乘风。

卧病青岛，少瘉，试游劳山，为诗纪之，得若干首
人亦劳劳似此山，却惭偷得病馀闲。两崖斧凿痕如画，珍重劳人汗点斑。

老槐深竹影交加，行到劳山道士家。旧事娇儿能记得，雪中曾折耐冬花。

满山奇石郁轮囷，水色清寒不受尘。自是老松先得地，也应留坐久行人。

小樷薄艳自娟娟，日炙凝脂暖欲然。问得嘉名成一笑，铃兰斜插笠簷边。

太清宫接上清宫，荦确才令一径通。谁使游人开倦眼，明霞洞口野花红。

两峰缺处海天明，灼灼银波媚晚晴。一片清音听不断，松风直下接涛声。

累累香粟尽垂金，簇簇高粱过一寻。农事渐闲蔬饭了，耦耕人坐绿榆阴。

碧琉璃水接天长，翡翠屏风绚夕阳。左是山光右海色，中间花木荫周行。

华严寺口暮云封，石径幽幽万竹中。忽地方庭如泼水，一轮明月御天风。

树老天清万壑秋，片云峰顶自悠悠。劳人亦解霜侵鬓，莫怪劳山易白头。

紫薇花发太平宫，语笑还登狮子峰。若说石头似狮子，诸松一一似游龙。

一亭遥出翠微颠，尽纳烟波置槛前。日动光华霞散采，此时山水亦斐然。

仰攀乔木俛幽宫，路转千岩万壑中。海阔天空归一览，始知人在最高峰。

葱茏石带青松色，磊落松含白石姿。两是劳山奇绝处，海滩回首欲归迟。

出林涧水逝滔滔，我亦从兹泛去舠。才得迎来又送往，劳山终古太劳劳。

秋日重过豁蒙楼
栏楯参差带暮烟，寺楼重过已经年。茫茫虎踞龙蟠地，黯黯鸿来燕去天。
怀古伤今空有泪，绝人逃世苦无缘。未黄木叶萧疏甚，好把秋声处处传。
楯：音吮，栏杆的横木，也指栏杆。

方君璧妹以画羊直幅见贻，题句其上
兀兀高冈，茫茫旷野。青草半枯，红日将下。陟阻而瘏，哀吟和寡。
临崖却顾，是何为者？君不见风萧萧兮木叶横飞，家家砧杵兮念无衣。
羊之有毛兮，亦如蚕之有丝；翦之伐之，其何所辞！
恐皮骨之所馀，曾不足以疗一朝之饥也，噫！
瘏：音图，病，疲乏。

题高剑文画镇海楼图
梦里楼台几变迁，画图犹是十年前。沈沈绿薮连沧海，矗矗红棉界远天。
怀抱久如含瓦石，风尘原不涴山川。白云隐约题诗处，指点黄花更惘然。
涴：音握，污染，弄脏。

二十五年一月病少间，展双照楼图，因作此诗以示冰如
松枝与梅花，来自月轮中。皎洁自有质，婉娈相为容。
岁晚多晦冥，瑶台偶一逢。聚影疏林下，欲语心忡忡。
自从涉世来，日在荆棘樷。只今霜霰至，何以御严冬。
南枝方含和，北枝已烈风。后凋以为期，相看渐飞蓬。
回头望来处，玉鑑明苍穹。昭质本无滓，日光与之融。
清辉澈下土，万里卷纤蒙。悠悠山河影，历历涵虚空。
纵横著枝柯，映蔚成蔥昽。寒色自凛凛，生气何芃芃。
冰雪诚摧伤，亦复相磨砻。对此意感激，矫若双飞虹。
愿葆金石姿，颉颃以相从。共命人间世，不辞忧患重。
百孔千疮馀，一笑报已丰。忧在已不力，岂在忧时穷。
栖栖百年内，耿耿两心同。玉宇虽高寒，咫尺犹可通。
蟾兔有缺时，光明长在胸。何况如槃月，正照小楼东。
芃芃：音蓬蓬，草盛貌。

不寐
中庭看梅花，夜久风月冷。入门还灭烛，鑑此横窗影。
离离疏复密，瑟瑟乱还整。逸气方远出，尺幅不能骋。
幻为清浅水，鱼藻蔚相映。虚明绝渣滓，澹荡含至静。
幽赏自有在，香色皆已屏。万籁亦俱寂，块然成独醒。
顾惭立雪人，不寐心自警。

印度洋舟中二十五年三月
多情灯火照更残，露气潜生筦簟寒。自被疮痍常损虑，转令魂梦得粗安。
苍波熨月无微摺，碧宇箝星有密攅，谁奏鸡鸣风雨曲，悄然推枕起长叹。
筦：音管，席子。

代家书
病起扶筇陟彼冈，果然日月得相望。寄声不用遥相忆，数雁天涯自一行。
末句用冰如旧句。

感事
剑挂坟头草不青，又将拂拭试新硎。红旗绿柳随眸见，鸟语笳声彻耳听。
松鼠忘机缘散策，天鹅贪饵逐扬舲。春来万物熙熙甚，那识人间战血腥。
舲：音凌，（有窗的）小船。

山中
初日在柴门，流水入清听。青草眠白羊，桃花闹而静。

罗痕时新得家书
乍凭疏雨洗郊坰，日出风生水上亭。滟滟千红酣似醉，泠泠万绿快如醒。
池凫争饵无伦次，林鹿窥人有性灵。报道江南春正好，莫搔旅鬓叹星星。
坰：音扃，都邑的远郊。

春夜罗痕小湖边微月下
残阳忽已蜕，新月如茧眉。零露一何繁，洗此娟娟姿。
夜色幽更深，不厌清光微。春气况冲融，触处皆华滋。
行行入林樾，人影相因依。女萝蔓始生，麂眼明疏篱。
微风不生籁，但拂临水枝。叶底见波光，黝白成参差。
钓石得小坐，数此清阴移。花色亦可辨，草香生我衣。
扁舟乍欸乃，已在天之涯。无因发微叹，宿鸟为一飞。

瑞士道中
分流擘石互萦纡，整顿山川入画图。泼翠园林新雨后，渗金楼阁夕阳初。
天然风景元无异，人事绸缪愧不如。好和湖光入尊酒，便寻幽梦到匡庐。

旅仙湖上
波光淡而恬，水声轻以清。蔼如仁者心，浑厚涵光明。
于时宿雨收，天高地亦平。扁舟著其间，万象迴环生。
轻鸥非故人，相见已忘形。就掌啄馀饵，既得还飞鸣。
和以扣舷歌，潜鱼亦来听。何当泯猜嫌，物我皆康宁。

欝兹诺湖上望对岸山
万壑如奔马，兹山最轶群。上峰曜冰雪，下谷幻烟云。
中岭横青翠，都教醉夕曛。苍茫何所见，泉响九天闻。
欝：同“郁”。

几司柏山上
平生所观瀑，众妙不可名。惟此幽且奇，每见心为倾。
远从雪山来，飞白游青冥。一掷最高峰，其势如建瓴。
直下千丈强，石破天为惊。千岩万壑间，往复还相萦。
十步一换态，百步一换声。荡荡入平湖，浮绿与天平。
山深日已夕，新月犹未生。遥遥望四极，亹亹涵虚明。
山色如明矾，湖光如墨晶。画笔所不到，写以声泠泠。
胸中若冰雪，对此匹练横。有怀当如何，木末搴流星。
亹：音伟，亹亹，1.委婉动听；2.勤勉不倦貌；3.行进貌。

廓罗蒙柏道中
青山相对出，悬瀑以百数。使我于其间，有目不遑顾。
耳亦不遑听，但觉风虎虎。击拊者谁欤？水枹而石鼓。
我闻山与水，二美不能具。动静惟其宜，刚柔各有庽。
瀑也实兼之，得一已千古。况多多益善，四立若环堵。
试观纵横势，逸气惟所驭。山为飞且鸣，水为歌且舞。
始知天地间，落落无窘步。嗟哉沉忧人，一笑豁眉宇。

孚加巴斯山中书所见
夙闻最高峰，是瀑所来处。朝来仰天半，晦昧隐云雾。
攀跻自山足，问径嗟屡误。泉声忽在耳，隐若导前路。
随之入山深，数数与之遇。林木迭亏蔽，岩岫杂吞吐。
山腹陡中断，石壁深且阻。巨壑哆其口，众水纷下注。
谽谺仰一臼，错落受千杵。舂撞力不竭，拗折意弥忤。
并驱不少让，互蹙作飞舞。气含冰雪冷，势挟雷霆怒。
旋转生迴澜，摇撼动底柱。小石已虀粉，翕忽散复聚。
大石厉其齿，初若相龃龉。及其沸而白，转乃相水乳。
化为一川云，溶溶下山去。山肩石更峭，荦确无寸土。
冰澌所淬厉，黝若生铁铸。其隙生小花，緻緻作霜缕。
亦有蠖屈松，老干才尺五。馀卉摧已尽，猨鸟失所据。
饥鹰不得食，空际盘旋苦。喘息及山顶，足茧难再步。
仰首惟泬寥，万象在一俯。层冰何峩峩，寒色自太古。
湖水寂照之，凝碧若可茹。欣然试一掬，清泠在心腑。
谽谺：音酣虾，1.山谷空大貌;2.山石险峻貌。
虀：同“齑”。
龃龉：音举宇，本指牙齿上下不对应。喻不相聚，不平正。
緻：音志，緻緻，细密、精致。

圣莫利兹山上
翠微深处碧沦漪，清绝朝晖欲上时。万柏自摇风露影，四山为写雪霜姿。
举头已有天堪问，讬足元无世可遗。渐不胜寒犹不去，振衣高咏太冲诗。
山高合中国七千尺，故以左太冲“振衣千仞冈”之句为咏。

重过丽蒙湖
云外飞楼月下舟，八年前此共清游。湖之于我频青眼，山亦犹人更白头。
小作勾留差似燕，了无罣碍不如鸥。凭栏感嘅知何益，领取川原澹荡秋。
罣：音挂，1.悬挂，绊住；2.内心牵挂；3.牵阻。

自题诗集后
足茧山仍远，悠然兴不穷。小休何处好，风日绿阴中。

译诗
馋猴望邻树，涎堕果离离。既贪得佳饵，又怯缘高枝。
守者况耽耽，捷取亦可危。欲进多虞心，欲退宜有辞。
此果不中食，孰云甘如饴。盗泉与恶木，岂屑一顾之！
平生有微尚，见得能自持。归家餍榛栗，讵不疗吾饥。
嗟哉古诗人，旷达类如斯。诚知无大害，亦复可攅眉。

晓起
连宵雨未歇，帘幕閟深沉。光风扇庭除，始知春已深。
修竹媚新苔，瑟瑟布轻阴。幽花不能言，韵之以青禽。
病骨如朽株，勾萌或相寻。劳心如蛰虫，趯趯将不禁。
閟：音闭，1.闭门；2.掩藏。

舟夜　二十五年十二月
到枕涛声疾复徐，关河寸寸正愁予。霜毛搔罢无长策，起剔残灯读旧书。

海上望月作歌
暮云澹尽河星稀，皓月徐升海之湄。冰轮未高光未满，已觉飒飒清风吹。
鲸波万里如燃脂，群动蛰蛰喘且疲。一时冰雪忽照眼，岂止渴咽餐琼糜。
嗟哉素娥圣且慈，清辉所被无偏私。广寒大开来熙熙，行歌起舞惟其宜。
夜深人静声影微，潜鱼不跃乌不飞。孤光一点定中移，青天四垂水四围。
亭亭脉脉将何依，栖栖皇皇终不辞。上天下地随所之，入火不灼水不漓。
劳劳众生良可悲，三五二八须臾期。同光共影勿复疑，试吸沆瀣甘如饴。
嗟哉素娥圣且慈，我欲作歌穷于词。

紫云英草可肥田，农家喜种之，一名荷花浪浪。取以入诗
紫云英发水天红，馌妇耕夫笑语同。识得江南名物否？荷花浪浪醉春风。

粤谚“春日人倦，为牛借力”，言牛借其力以行田也。语有奇趣，取以入诗
梦回布谷唤声中，一枕残书读未终。惫矣真疑牛借力，蘧然还作马行空。
云开川上鳞鳞日，雨过亭前翼翼风。一笑尚馀强项在，荷锄浑不后村童。
蘧：音巨，惊喜貌。

飞机上作
落落青冥意所便，风生河汉更泠然。身乘彩凤双飞翼，日尽齐州九点烟。
黑子纵横云下垒，绿阴方罫雨中田。娲皇有恨终须补，地坼东南水接天。
罫：音拐，棋盘上画的方格子。三国吴韦昭《博弈论》：“所务不过方罫之间”。

郊行书所见
谷雨清明一瞬中，郊原秀色已浮空。遥青暖受濛濛日，新绿柔含湿湿风。
宿酿乍开娱父老，春衣初试炫儿童。艰难一遇丰年乐，愿得和声处处同。

钓台
盛时出处自从容，留得高台有钓踪。却忆山川重秀日，鸱夷一棹五湖东。

苔藓侵寻蚀旧碑，江山风雨助凄其。新亭收泪犹能及，莫待西台恸哭时。

别庐山三年矣，舟至九江望见口占
才接岚光眼便醒，别来踪迹似飘萍。惭君不带风尘色，更为行人著意青。

庐山道中
积翠为前导，何知路阻长。松香蒸日气，草色展烟光。
岭尽全湖见，峰凹半刹藏。诗成刚掷笔，云海已苍茫。

二十七年四月二十九日，始至长沙诣岳麓山谒黄克强先生墓。以旧历计之，适为三月二十九日也
黄花岳麓互联绵，此日相望倍惕然。百战山河仍破碎，千章林木已风烟。
国殇为鬼无新旧，世运因人有转旋。少壮相从今白发，可堪揽涕墓门前。

自长沙至衡山，通衢修洁，夹植桐树，清阴瑟瑟，可覆行人，花方盛开，香气蓊勃。道旁居民俟其实熟榨以取油，既可自赡，亦以养路。为作二绝句
浩浩香风未有涯，离离花影正交加。惜花须似桐花凤，但领花香不碍花。

夹道青青不染尘，雨馀风日更清新。行人自在桐阴下，便是桃源洞里人。

南岳道中杜鹃花盛开，为作一绝句
果然火德耀南华，一变岚光作紫霞。四万万人心尽赤，定教开作自由花。

登祝融峰
直上祝融峰，远望八千里。苍茫云海中，不辨湘资与沅澧。古来此中多志士，
国难之深有如此。吁嗟乎！山花之丹是尔爱国心，湘竹之斑是尔忧国泪。

杜鹃花
昏啼到晓恨无涯，啼遍春城十万家。血泪已枯心尚赤，更教开作断肠花。

下祝融峰过狮子岩
祝融峰上日初悬，狮子岩前破晓烟。五曲清湘光泻地，四围列岫远浮天。
峤云自恋前贤树，石笕同甘处女泉。最是老农能力作，深山处处有梯田。
　　衡山无奇绝处，惟祝融一峰岿然独峙，四围群山扑地，缭绕天末。清湘五曲昭晣可见，此景他山所未有也。狮子岩前有松数株极古茂，一株已朽。传罗念庵所手植。自祝融峰至上封寺，有石笕长可二里，引泉入寺，传有老女悯寺僧汲水之艰，鸠工凿石为之，此可纪也。
晣：同“晢”（音折），光明貌。
笕：音简，连接起来引水的长竹管。

飞机上作
疆畝纵横绿野恢，禾田如水树如苔。老农筋力消磨尽，留得川原锦绣开。

疏影　菊
行吟未罢，乍悠然相见，水边林下。半塌东篱，淡淡疏疏，点出秋光如画。平生绝俗违时意，却对我、一枝潇洒。想渊明、偶赋闲情，定为此花萦惹。
正是千林脱叶，看斜阳阒寂，山色金赭。莫怨荒寒，木末芙蓉，冷艳疏香相亚。不同桃李开花日，准备了、霜风吹打。把素心、写入琴丝，声满月明清夜。

百字令　水仙花
灵均去矣，向潇湘、留得千秋颜色。犹有平生迟暮感，况是霏霏雨雪。玉色温温，金心的的，人与花同德。飞尘不到，冷踪只在泉石。
小缽供养斋头，深灯曲几，清影摇签帙。伴取梅花三两点，也似晓星残月。静始闻香，淡终生艳，梦化庄生蝶。独醒何意，银台试为浮白。
　　《拾遗记》：楚人思慕屈平，谓之水仙。《群芳谱》：水仙花，白圆如酒杯，中心黄蕊，名“金盏银台”。古来咏水仙花者，山谷之诗、稼轩之词，脍炙人口，然自是“凌波”、“解佩”摇笔即来，竹垞词如剏禁体，风调独胜。晴窗坐对，聊复效颦，以资笑噱云尔。
剏：同“创”。

金缕曲
啼鴂催山醒。转幽深、沈沈雉堞，柳荑摇暝。
揽得清辉凝眸处，身在万桃花顶。正丽色澄空相映。
漠漠轻烟开渐淡，拥千鬟、一水明如镜。还照取，莺飞影。

桃源不在虚无境。在人间、林鸮音好，巷尨声静。
君看柴门春风入，菜甲麦芒齐迸。且放下老农镵柄。
难得饭余当户坐，愿春光、烂熳从渠领。歌一曲，水泉听。
尨：音忙，多毛的狗。

浣溪沙（过吴淞口）
小艇依然系水门，门前落叶正纷纷。饥鸦病雀不能言。

衰柳镇怜今日影，寒潮苦覔旧时痕。静中摇动寂中喧。
覔：同“觅”。

风蝶令（白海棠）
柔蔕和烟亸，幽花带雪融。欲开还歛閟芳容，得似蝤蠐微俛意惺忪。

格澹光弥艳，神清态转秾。珠帘不约晚来风。吹起一庭香月照玲珑。
蔕：音帝，同“蒂”。
閟：音必，掩藏。
蝤蠐：音酋齐，天牛的幼虫。

百字令　流徽榭即事
春风桃李，比梅花时节、多些芳绿。浩浩川原舒窈窕，是处山邱华屋。
草露含滋，林烟散晕，万象如膏沐。玉阑干外，柳丝初袅晴旭。

日暮穷巷牛羊，画堂燕雀，各自寻归宿。留得苍然山色在，领取人间幽独。
潭水悠悠，落霞嫋嫋，树影重重覆。低头吟望，疏钟已动灵谷。

百字令　春暮郊行
茫茫原野，正春深夏浅，芳菲满目。蓄得新亭千斛泪，不向风前枨触。
渲碧波恬，浮青峰软，烟雨皆清淑。渔樵如画，天真只在茅屋。

堪叹古往今来，无穷人事，幻此沧桑局。得似大江流日夜，波浪重重相逐。
劫后残灰，战余弃骨，一例青青覆。鹃啼血尽，花开还照空谷。

忆旧游　落叶
叹护林心事，付与东流，一往凄清。无限流连意，奈惊飚不管，催化青萍。
已分去潮俱渺，回汐又重经。有出水根寒，拏空枝老，同诉飘零。

天心，正摇落，算菊芳兰秀，不是春荣。摵摵萧萧里，要沧桑换了，秋始无声。
伴得落红归去，流水有馀馨。尽岁暮天寒，冰霜追逐千万程。
摵摵：音涉涉，树枝光秃，叶凋落貌。

金缕曲
绿遍池塘草用梅影书屋词句。
更连宵、凄其风雨，万红都渺。
寡妇孤儿无穷泪，算有青山知道。早染出龙眠画藁。
一片春波流日影，过长桥、又把平堤绕。
看新塚，添多少。

故人落落心相照。
叹而今、生离死别，总寻常了。
马革裹尸仍未返，空向墓门凭吊。只破碎山河难料。
我亦疮痍今满体，忍须臾、一见欃枪扫。
逢地下，两含笑。
欃：音蝉，欃枪，彗星。

编辑者跋

　　鄙人日本人也，住华北而一浅学无德之处士耳。今先于中国人、先于华中华南之人士，将此一国元首之著作从事编辑出版，何等不可思议之事欤！可知广大世间罕有之例不少焉。兹略叙其缘起而明本书刊行之始末。
　　鄙人从少来到中国研究政治文学者近于三十年，尤盼望中国国家之进步与人民之安宁，每睹国内政治起伏、文化兴废，或一喜，或一忧，常感头痛。逢此次事变暴发，私念前途之变化，日夜彷徨于悒闷焦虑之中者，殆及年余矣。际此暗云蔽天之日，汪精卫先生发艳电而为天下苍生而起，鄙人之敬仰感铭，实出于言喻之外。元来汪精卫先生者，鄙人二十年来同湘乡曾涤笙先生所尊崇信服之中国近世名人也。闻汪先生起，鄙人当时拍案而叫快哉，更信汪先生识见热情勇气之高人数等矣！同时自觉附随汪先生之事业，即再生中国、建设东亚之唯一无二良法。乃就个人力量所能之计划翻译《双照楼诗词藁》之事商于驻宁日本军总司令部今井武夫大佐。今井大佐者，爱中国、忧东亚大局之日本军界有数人才，而与剏造新中国有密切关系者也。大佐读鄙人信，转达于汪先生之前，汪先生即欣然诺之，而将未发表之《扫叶集》全编赠于大佐，是去年四月三十日之事也。五月，鄙人由燕赴宁谒汪先生，致敬且将稿子领回。九月和译已成，再赴宁谒先生，至今六阅月，和译本尚未刊行。今年一月，汪先生最近言论集和译《与日本提携而往》一书由日本朝日新闻社发刊问世；再今月中，《双照楼诗词藁》正本在燕刊行。回顾一年来足迹，感触频加焉。惟本书之出，汪先生之好意为第一，今井大佐之爱护为第二，鄙人则只执校勘暨印刷、订本指挥之杂役耳，故不欲作跋等文字，而欲讳其名，迨印刷成有所方纵。臾为始末记，想之半日，慌然走笔。鄙人原无学者，乱作文章，真所谓驴鸣狗吠不知愧者，亦深惧有所累于汪先生之德与名。唯所冀在将汪先生之学问道德品性等等美点介绍于中国与东方各国间，使有识人物正解汪先生之人物与政绩。若达到此目的，则鄙人之愿已足矣。尚有一事要珍重阐明者，即此本书价之较昂也，曾仲鸣先生曩在民国拾九年拾贰月刊行之双照楼《小休集》上下卷合编一书，卖价定壹圆贰角，可谓廉价，而年来纸价高涨，以今比昔，实达于十数倍，印刷等费亦四五倍于往时。关于此点，不无苦衷，切望大方人士之谅解。当搁笔之时，祷祝汪精卫先生之政躬安泰与和平运动之成功，同时对今井大佐及从旁指教之外交部次长周隆庠先生致感谢之忱。并且对《双照楼诗词藁》上下卷合编本刊行者、而民国贰拾八年三月贰拾壹日在河内郊外殉国难之和平运动先觉曾仲鸣先生之英灵致至深之哀悼。
辛巳三月五日　黑根祥作　谨跋

每部　南粉连纸　金　叁圆
编辑、校勘者　北京东城大甜水井拾号　黑根祥作
发行兼印刷者　北京东安门外南夹道拾五号　那须太郎
发行所　同右　大北京社
昭和拾六年（民国三拾年）三月拾日初版

=================================================================

◎舟夜　二十八年六月
臥聽鐘聲報夜深，海天殘夢渺難尋。柁樓欹仄風仍惡，鐙塔微茫日半陰。
良友漸隨千劫盡，神州重見百年沉！凄然不作零丁歎，檢點生平未盡心。

◎夜泊
雨底孤篷夢乍回，蘋花香傍水田開。浪聲恬適知風定，雲意空靈識月來。
囂蛤吠人如有恃，饕蚊繞鬚若無猜。尋思物我相忘理，演雅當年費盡才。

◎不寐
憂患滔滔到枕邊，心光鐙影照難眠。夢迴龍戰玄黃地，坐曉雞嗚風雨天。
不盡波瀾思往事，如含瓦石愧前賢。郊原仍作青春色，耽毒山川亦可憐。

※張孝達廣雅堂集金陵雜詠有云：
兵力無如劉宋強，勵精圖治是蕭梁，
緣何不享百年祚？酖毒山川是建康。
其然，豈其然乎？

◎久旱既而得雨
夢回涼意入鐙檠，向曉千家曳屐聲。
雲腳四垂天漠漠，獨看新綠雨中明。

◎夏夕
萬葉空靈受月光，隔林徐度水風長。平鋪一簟天階上，消受人間片晌涼。

◎去臘微雪後至立春七日始得大雪適又為上元後一日也詩以紀之　辛巳初春
立春七日雪盈途，時過猶能澤萬枯。引領幾疑天雨粟，真心真已米如珠。
花前雁後思何限，月色鐙光景未殊。最是老梅能耐冷，朝來添得幾分腴。

◎冰如手書陽明先生答聶文蔚書及余所作述懷詩合為長卷繫之以辭因題其後。時為中華民國三十年四月二十四日距同讀傳習錄時已三十三年距作述懷詩時已三十二年矣
我生失學無所能，不望為釜望為薪。曾將炊飯作淺譬，所恨未得飽斯民。
三十三年叢患難，餘生還見滄桑換。心似勞薪漸作灰，身如破釜仍教爨。
多君黽勉證同心，撫事傷時殆不任。縱橫憂患今方始，敢說操危慮亦深。

◎冰如以盧子樞所畫長卷見贈因題其後
幼讀淵明詩，每作山林想。北江幽絕處，一舸數來往。
他年任耕稼，於此得片壤。閒來取書讀，便在羲皇上。
弱冠攖世變，此幾不敢望。崎嶇塵土中，舉步即羅網。
偶逢佳山水，耳目始一放。磋跎將六十，人事益搶攘。
登臨久已廢，歸夢餘惝怳。蟄居不出戶，自詭因鞅掌。
屋梁風雨夕，白首空自仰。孟光有深意，把卷邀共賞。
青山千萬疊，茅屋著三兩。苕苕俯洲渚，翳翳傍林莽。
依依見樵跡，隱隱聽漁唱。蒼茫煙水外，天地忽開朗。
川原相秀發，雲日同澹蕩。有如歷三峽，山盡見夷曠。
揚帆拆曲江，晚翠接朝爽。誰歟香光筆，墨意清且暢。
喚起兒時事，高詠眾山響。?手成啞然，畫餅真可餉。

◎六月十四日為方君瑛姊忌辰舟中獨坐愴然於懷並念曾仲嗚弟
又向天涯賸此身，飛來明月果何因？孤懸破碎山河影，苦照蕭條羈旅人。
南去北來如夢夢，生離死別太頻頻。年年此淚真無用，路遠難回墓草春。

◎為榆生題吳湖帆畫竹冊
颯然英氣出蕭森，尺幅中存萬里心。供向齋頭同寶劍，聽他風雨作龍吟。

◎初秋偶成
玉樓銀漢兩無塵，一雨能令宇宙新。草本漸含狄氣息，川原初拓月精神。
放懷已忘今何世，顧影方知孑（一作賸）此身。愈近天昇人愈寂，雞聲迢遞不嫌頻。

◎海上
風雨縱橫欲四更，映空初見月華明。重懸玉宇瓊樓影，盡息金戈鐵馬聲。
險阻艱難餘白髮，河清人壽望蒼生。愁懷起落還如海，卻羨輕帆自在行。

◎八月二日乘飛機至廣州留七日別去飛機中作三絕句寄冰如
一鶴遙從萬里歸，劫餘城郭倍依依。煙雲休作空濛態，淚眼元知入望微。
纔作孤鴻海上來，飛飛又去越王臺。山川重秀非無策，共葆丹心不使灰。
年年地北與天南，憂患人間已熟諳。未敢相逢期一笑，且將共苦當同甘。

◎菊
菊以隱逸稱，殆未得其似。志潔而行芳，靈均差可擬。
生也不逢時，落葉滿天地。枝弱不勝花，凜凜中有恃。
繁霜作煆煉，侵曉色逾美。忍寒向西風，略見平生志。
一花經九秋，未肯便憔悴。殘英在枝頭，抱香終不墬。
寒梅初破萼，已值堅冰至。相逢應一笑，異代有同契。

◎豁盦出示易水送別圖中有予舊日題字並有榆生釋戡兩詞家新作把覽之餘萬感交集率題長句二首
酒市酣歌共慨慷，況茲揮手上河梁。懷才蓋聶身偏隱，授命於期目尚張。
落落死生原一瞬，悠悠成敗亦何常！漸離筑繼荊卿劍，博浪椎興人未亡。
少壯今成兩鬢霜，畫圖重對益徬徨。生慚鄭國延韓命，死羨汪踦作魯殤。
有限山河供墮甄，無多涕淚泣亡羊。相期更聚神州鐵，鑄出金城萬里長。

◎菊花絕句
一體兼眾芳，極妍與畫態。惟有金石心，凜凜常不改。

◎梅花絕句
梅花有素心，雪月同一色。照徹長夜中，遂令天下白。

◎辛巳除夕寄榆生
梅花如故人，間歲輒一來。來時披素心，雪月同皚皚。
水仙性狷潔，亦傍南枝開。忍寒故相待，豈意春風迴。

◎六十生日口占
六十年無一事成，不須悲慨不須驚。尚存一息人間世，種種還如今日生。

◎白芍藥花
薌澤丹鉛總莫加，轉於狷潔見風華。嫌名若不嗔唐突，合上徽稱綽約花。

◎讀史
竊油燈鼠貪無止，飽血帷蚊眾不飛。千古殉財如一轍，然臍還羨董公肥。

◎題畫　方君璧作任重致遠圖
負山於背重千鈞，足趾沾泥衣著塵。跋涉艱難君莫歎，獨行踽踽又何人。

◎題畫　方君璧作黃山雲海圖
松籟蕭騷響上頭，下看人世晚悠悠。千巖千壑如波浪，欲放乘風一葉舟。

◎為曼昭題江天笠屐圖
笠屐脩然似放翁，江天魚鳥亦從容。盤空黑羽頻捎月，躍水赬鱗欲化虹。
別浦燈光深樹裏，歸舟人語淡煙中。畫圖但溯兒時樂，嗟爾披吟淚滿胸。

◎石頭城晚眺
廢堞荒壕落葉深，寒潮咽石響俱沈。一聲牧笛斜陽裏，萬壑千巖盡紫金。

◎春暮登北極閣
近檻波光照我襟。棲霞牛首遠中尋。湖山自鬱英雄氣，原隰終興急難心。
風定落紅依故砌，雨餘高綠發新林。低徊未忍褰衣去，坐待冰蟾破夕陰。

◎方君璧妹自北戴河海濱書來云海波蕩月狀如搖籃引申其語作為此詩
海波如搖籃，皓月如睡兒。搖籃睡更穩，偃仰隨所之。
凝碧清且柔，湛若盤中飴。微風作吹息，漾漾生銀漪。
疇昔喻素娥，有類母中慈。今也兒中孝，形影長不離。
青天靜無言，周遭如幔帷。殷勤與將護，勿遣朝寒欺。

◎壬午中秋夜作
明月有大度，於物無不容。妍醜雖萬殊，納之清光中。
江山既輝媚，塵土亦清空。花木既明瑟，灌莽亦蔥矓。
城郭千萬家，關山千萬重。縞潔揚其暉，緇磷汩其蹤。
化瑕以為瑜，無異亦無同。玉宇在人間，悠哉此一逢。
孰云秋已半？春氣何沖融。願言生六翩，浩蕩揚仁風。

◎秋夜即事
月輪冉冉御天風，萬瓦新霜皎皎同。樹影滿庭人不語，秋聲只在碧空中。

◎偶成
新綠涵春雨，微寒一院生。日光動啼鳥，清絕是初晴。

◎重光大使屬題三潭印月圖卷
水色澹而空，月光皎以潔。水月忽相遇，天地共澄澈。
一月落千波，千波各一月。空靈極動盪，涵泳歸靜寂。
我心亦如水，印月了無跡。願持澹泊姿，共勵貞明節。

◎飛機中作　時為十二月二十日月將望故云然
重雲覆海下茫茫，上是晴空色正蒼。中有控鸞人一笑，東西日月恰相望。

◎惺兒畫牽驢圖戲題其右
驢為哲學家，負重無不可。四足已蹩躠，一背仍磊砢。
怡然逢孺子，引手釋所荷。牽曳就芻秣，目動兩頤朵。
長勞得少息，此樂吾亦頗。泉聲如引睡，芳草隨所臥。

◎臘梅
后山詩句古今傳，我更拈花一惘然。古色最宜邀凍石，孤標只合耦冰仙。
淡黃月色無風夜，凝碧池光欲雪天。著此數枝更清純，不辭耐冷立階前。
※廣東通志：蠟石一名凍石 群芳譜：水仙單瓣者，名冰仙。

◎三十二年三月二十三日在廣州嗚崧紀念學校植樹樹多木棉及桂仲鳴没於三月二十一日次高没於八月二十二日適當兩樹花時也
兩手把樹枝，兩淚滴樹根。故人不可見，見樹如見人。
木棉花殷紅，桂花皎以潔。想見故人心，如火亦如雪。
花飛還復開，葉落還復生。有如故人心，萬古常青青。
故人心何在？乃在人心裏。相愛復相親，故人良未死。
樹人望成才，樹木望成林。收拾舊山河，勿負故人心！
故人若歸來，臨風聞此曲。願山益以青，願水益以綠。

◎三月二十六日別廣州飛機中作此寄恂兒
秦淮綠柳未抽芽，南海紅棉已著花。四野春光融作水，千山朝氣蔚成霞。
老牛含笑看新犢，雛鳥多情哺倦鴉。乍喜相逢還惜別，卻愁風雨阻行槎。

◎書所見
網密蛛肥踞畫檐，兩獒爭骨殿門前。瓶花妥帖罏香靜，始信禪房別有天。

◎偶成
雨後春泥已下鋤，一庭芳穢有乘除。罏灰爆得花生米，便與兒童說子虛。

◎即景
月光水色化處無，月是冰心水玉壺。化到竹林更清絕，竿竿都走碧琳腴。

◎雜詩
文章有萬變，導源惟一清。欲致雲海奇，先冰空水澄。
澼之不厭純。淬之不厭精。未能去荒穢，安在儲菁英。
星月有昭質，蕩蕩行空青。虛中乃翕受，冰雪發其瑩。
非儉不能仁，非廉不能明。政事亦如此，感慨淚縱橫。

◎即事
風咽瓶笙茗熟初，硯池花落惜香餘。青燈不礙明蟾影，雙照樓中夜讀書。

◎看花絕句
冰霜禁受不相猜，笑向東風把臂來。為使年年春似海，萬花齊落復齊開。

◎讀陶詩
愚觀贈羊長史詩，知陶公於劉裕之收復關河，不能無拳拳之念。然終於廢然意沮者，以裕之所為，不過自創其子孫帝王萬世之業。充此一念，患得患失，必無所不至。陶公胸次有伯夷之清，孟子所謂行一不義，殺一不辜，而得天下不為者，其攢眉而去，亦固其所。史但稱自以曾祖晉室宰輔云云，似未足以盡陶公。而諸家評註，惟知著眼於此，可為一歎！裕之手翦燕秦，固快人意，然以汲汲於帝制自為之故，功業不終，致成南北朝擾攘之局。是則全謝山之推崇宋武，亦不免有所偏也。因作此詩。
寄奴人中龍，崛起自布衣。伯仲視劉季，功更在攘夷。
嗟哉大道隱，天下遂為私。坐令耿介士，棄之忽如遺。

錢溪始自勵，彭澤終言歸。豈為恥折腰？恥與素心違。
世無策夷吾，左衽誠可悲！若無魯仲連，何以張國維？

◎夜坐竹林中作
露葉風枝密復疏，碧琳腴映玉蟾蜍。含光弄影知何意，伴我林間夜讀書。

◎竹
修竹竿竿綠到根，下為流水上為雲。茅亭更在深深處，只有書聲略可聞。

◎二十餘年前嘗自江西建昌縣驛徙步往拓林村訪四姊侵曉行夜半始達留一日以小舟歸沿途山水清峭意殊樂之欲作詩久未就癸未夏夕苦熱枕上忽得之錄如左
天明下艇辭田家，雙棹紆折穿蒹葭。忽從小汊出江面，滟滟玉境開狄華。
建昌山水夙秀峭，盥沐風露逾柔嘉。波遠白帆點初日，天空綠樹明朝霞。
澄漪絕底作碧色，俯視可辨石與沙。雲居縹緲在天半，倒影入水清而葩。
昨宵苦熱體流汗，嚥漱未畢寒齒牙。欣然腹餒思朝食，小舟相值多魚蝦。
十錢買得徑尺鱖，和以豉汁參薑芽。青蔬白米久已備，尚有村釀名橙花。
回頭煙樹乍明滅，柘林村與人俱遐。卅年骨肉一相見，苦淚在眼猶麻茶。
須臾酒香飯亦熟，鷗鷺探首聲啞啞。
汊：似是（氵义）。

◎飛行城中偶作

蒼天近咫尺，風日清且曠。白雲如蓮花，開滿碧海上。

◎癸未中秋作示冰如
幼時嬉戲慈親側，最愛中秋慶佳節。遶庭拍手唱新詞，大餅團團似明月。
今年兩遂含飴願，對月開樽翁六一。坐聞咿啞為忻然，卻憶兒時淚橫臆。
月兮月兮！
我生與爾長相從，有影必共光必同。周旋朔漠千堆雪，流轉南溟萬里風。
悲歡離合無重數，喜爾清光總如故。屹然照此白髮翁，鐵骨冰心不相忤。
芙蓉花影今宵多，依然壁上蔓藤蘿。不辭痛飲醉顏酡，卻顧恐被孟光訶。

◎即事
日光狂烈水風涼，水畔山頭百仞強。度壑穿林無限好，萬松香會萬荷香。

◎飛機中作
拂耳飛星若有聲，俛看足底月華生。山林城廓濛濛地，惟有長川一道明。

◎郊行即事
平原芳草綠初酣，馬足踟躕未忍探。最是日明風又靜。楟花如雪燭天南。

◎憶舊遊　落葉
歎護林心事。付與東流。一往淒清。無限留連意。奈驚飙不管。催化青萍。已分去潮俱渺。回汐又重經。有出水根寒。拏空枝老。同訴諷零。
天心正搖落。算菊芳蘭秀。不是春榮。槭槭蕭蕭裏。要滄桑換了。秋始無聲。伴得落紅歸去。流水有餘馨。儘歲暮天寒。冰霜追逐千萬程。

◎金縷曲
綠遍池塘草。（用梅影書屋詞句）更連宵。淒其風雨。萬紅都渺。寡婦孤兒無窮淚。算有青山知道。早染出龍眠畫[艸┼高┼木」。一片春波流日影。適長橋又把平堤繞。看新塚。添多少。
故人落落心相照。歎而今。生離死別。總尋常了。馬革裹尸仍未返。空向墓門憑弔。只破碎山河難料。我亦瘡痍今滿體。忍須臾一見欃槍掃。逢地下。兩含笑。

◎虞美人
空梁曾是營巢處。零落年時侶。天南地北幾經過。到眼殘山賸水已無多。
夜深案牘明鐙火。閣筆淒然我。故人熱血不空流。挽作天河一為洗神州。

◎滿江紅
驀地西風。吹起我亂愁千疊。空凝望。故人已矣。青燐碧血。魂夢不堪關塞闊。瘡痍漸覺乾坤窄。便劫灰冷盡千年。情猶熱。
煙斂處，鍾山赤。雨過後。泰淮碧。似哀江南賦。淚痕重濕。邦殄更無身可贖。
時危未許心能白。但一成一旅起從頭。無遺力。

◎滿江紅　庚辰中秋
一點冰蟾。便做出十分秋色。光滿處。家家愁冪。一時都揭。世上難逢乾淨土。天心終見重輪月。歎桑田滄亦何常。圓遠缺。
雁陣杳。蛩聲咽。天寥闊。人蕭瑟。賸無邊衰草。苦縈戰骨。挹取九霄風露冷。滌來萬里關河潔。看分光流影入疏巢。烏頭白。

◎虞美人　庚辰重陽前三日方君璧妹在南京書肆中得滿城風雨近重陽圖蓋前歲旅居漢皋時懸之齋壁者為題二詞於其右
週遭風兩城如斗。悽愴江潭柳。昔時曾此見依依。爭遺如今憔悴不成絲。等閒歷了滄桑劫。楓葉明於血。卻憐畫筆太纏綿。妝點山容水色似當年。
秋來彫盡青山色，我亦添頭白。獨行踽踽已堪悲。況是天荊地棘欲何歸。閉門不作登高計。也攬茱萸涕。誰云壯士不生還。看取筑聲椎影滿人間。

◎浣溪沙　廣州家園中作
英短岧岧俛畫闌。觀音竹映小盆山。餘生還得故園看。
橄欖青於饑者面。木棉紅似戰時瘢。尚存一息未應閒。

◎邁陂塘　二十九年十一月一日晚飯時家人忽以杯酒相屬問之始知為五年前余為賊所斫不死而設也因賦此詞
歎等閒。春秋換了。鐙前雙鬢非故。艱難留得餘生在。纔識餘生更苦。休重溯。算刻骨傷痕。未是傷心處。酒闌爾汝。問搔首長吁。支頤默坐。家國竟何補。
鴻飛意。豈有金丸能懼。翛翛猶賸毛羽。誓窮心力迴天地。未覺道途修阻。君试數。有多少故人。血作江流去。中庭踽踽。聽殘葉枝頭。霜風獨戰。猶似喚邪許。

◎木蘭花慢　某君有輟絃之戚賦某詞見示依調慰之
人生何所似。似渴驥。湧奔泉。歎一曲清泓。無窮況味。甘苦鹹酸。幾番。醉醒未了。早滔滔哀樂迫中年。俠骨英雄結納。情場兒女纏綿。
蕭然。落日照烽煙。夜枕綠沈眠。又孤夢初回。淋鈴悽韻。和入驚絃。鐙前。尚留倩影。對丹心華髮耿相憐。離合從來一瞬。至情無間人天。

◎金縷曲　三十年六月二十三日余晤宮崎夫人於日本東京承以民報時代照片見貽蓋丙午之秋革命軍在萍鄉醴陵失敗後余將偕黃克強赴廣州謀再舉行前一日在民報社庭園內所攝克強倚樹而坐宮崎夫人之姊氏立於其左余立於其後在余之右者為林時塽再右為魯易為章太炎為何天?凡七人今存者余一人而已把覽之餘萬感交集為題金縷曲一闕護林殘葉辭枝時塽詩句斷指謂克強也
小聚秋聲裏。近黃昏籬花搖暝。庭柯彫翠。殘葉辭枝良未忍。耿耿護林心事。正嗚咽風蕭易水。三十六年真電掣。賸畫圖相對渾如寐。誰與攬。澄清轡。
故人各了平生志。早一坏黃花嶽麓。心魂相倚。為問當時存者幾。落落一人而已。又華髮星星如此。賸水殘山嗟滿目。便相逢勿下新亭淚，為投筆。歌斷指。

◎水調歌頭　辛巳中秋寄冰如
一片舊時月。流影入中庭。問天於世何意。歲歲眼常青。天上瓊樓皎潔。人世金甌殘缺。兩兩苦相形。拂衣舍之去。欹枕聽長更。
飫孤光。似冰雪。夜冷冷。銀河清淺。怎載得如許飄萍。鴻雁北來還去。鳥鵲南飛又止。無處不零丁。何辭千里遠。共此一窗明。

◎百子令　連日熱甚夜不成寐既望月出布簟階上臥觀久之遂得酣睡至於天明赋此為謝
悶沈沈地。忽飛來明月。萬花齊醒。香氣因風應百和。瑟瑟動搖清影。歷亂茅茨。尋常草樹。也入空靈境。四周寂寂。浩歌宜在松頂。
堪笑玉潔垣娥。獨清未辦。其眾生同病。賴有一丸靈藥在。化作冷波千頃。蜀犬牧聲。吳牛止喘。美睡從吾領。夢回蛙鼓。廣寒仙藥同聽。

◎朝中措　重九日登北極閣讀元遺山詞至故國江山如畫醉來忘卻興亡悲不絕於心亦作一首
城樓百尺倚空蒼。雁背正低翔。滿地蕭蕭落葉。黃花留住斜陽。
闌干拍遍。心頭塊壘。眼底風光。為問青山綠水。能禁幾度興亡。

＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝

人心思汉
章诒和
(选自《四手联弹》)

　　读小学的时候，就知道中国有个大汉奸，叫汪精卫。中日战争期间，全国人民都在共产党的领导下抗战，唯独他投靠日本，出卖国家。蒋介石也是假抗战，真反共。那时的教科书都是这样写的，也是这样宣传的。回到家中讲给父亲听，他哈哈大笑，说：“课本上写错了，老师也讲错了，实际情况不是这样的。”
　　“老师和书本怎么都错了？”我颇为惊异。
　　“错了。”父亲点点头，语气颇为肯定：“蒋介石反共，但他是抗日的，还是领导抗日的领袖。”
　　我说：“领导抗日的，不是毛主席吗？”
　　“那时没有毛主席，只有蒋委员长。在重庆谈判期间，毛泽东还高呼蒋委员长万岁呢。这不是造谣，我在场。”
　　父亲的话，我听得发沭又发呆。
　　提及汪精卫，父亲是一讲再讲，尽管每次说的很零星。他称汪精卫为汪兆铭，说这才是他的姓名。对他的看法，父亲归纳为三点：漂亮，才情，人品。首先，汪兆铭是美男子，最美的是那带着侠气的一双眼睛。男人看着也动情，不是连胡适都说自己若是女人就一定要嫁他吗?
　　其次，是汪精卫的才情，写得一手好诗文。
　　“好到什么程度？”我问。
　　父亲说：“汪兆铭诗文可以选人教科书!台上是领袖，提笔是文人。”父亲多次向我背诵他狱中所作《被逮口占》：“慷慨歌燕市，从容作楚囚。引刀成一快，不负少年头。”汪精卫在决定亲赴北京行刺清朝摄政王载澧前，曾写有一封《致南洋同志书》。书中慨然道：“此行无论事之成败，皆无生还之望。即流血于菜市街头，犹张目以望革命军之人都门也。”父亲说：“那时的汪兆铭和戊戌变法的谭嗣同相比，毫不逊色，一样的壮怀激烈。”父亲又告诉我，那篇人人熟读的孙中山《总理遗嘱》：“余致力国民革命凡四十年，其目的在求中国之自由平等……”实则由汪兆铭代笔，孙中山未写一字。
　　说汪精卫有人品，我有些不解：“汉奸有什么人品？”
　　父亲说：“政治上从慷慨赴死，到涕泪登场，到客死异国，汪兆铭是一路下坡。但人品上，可以说他一辈子无可挑剔。不贪钱财，不近女色，不抽不嫖不赌。他有政治欲望，若和老蒋、老毛相比，是个没有太大政治野心的人。”
　　后来，我还知道了“人心思汉”的典故。抗战胜利后，蒋介石向全国派遣接收人员，大家管他们叫“劫收”大员，个个“五子登科”。所谓“五子”就是指他们所“劫收”的房子、票子、金子、车子和女子。国民党的接收，弄得民怨沸腾，当时的报纸就载有“人心思汉”之说，成语本意是想念家国，但这裹的“人心思汉”，是暗指人心思念汉奸汪精卫，思念他的人品。
　　我再次发呆又发怵。
　　父亲从书房里，拿出一本可能是香港刊印的《双照楼诗词稿》，翻到《金缕曲》一页。说：“这是汪兆铭在狱中写给陈璧君的情诗，你读读。和你学的那些散曲相比，我看也是不差的。”
　　汪精卫入狱后，陈璧君直奔京城设法营救，并以密函向汪示爱，原以终身相托。汪精卫看后万分感动，遂改清初顾梁汾寄吴兆骞之《金缕曲》“季子平安否”旧作而成。

　　 别后平安否？便相逢、凄凉万事，不堪回首。
　　 国破家亡无穷恨，禁得此生消受。又添了离愁万斗。
　　 眼底心头如昨日，诉心期夜夜常携手。
　　 一腔血，为君剖。
　　 泪痕料渍云笺透。倚寒衾循环细读，残灯如豆。
　　 留此余生成底事，空令故人偎俄。愧戴却头颅如旧。
　　 跋涉关河知不易，愿孤魂缭护车前后。
　　 肠已断，歌难又。

　　《金缕曲》中有报国之志，亦有男女之情，都写得至纯至性，令人感动。我才明白所谓的汉奸，绝非我们印象中的白鼻粱小丑。在《金缕曲》后面，汪精卫又用血写了五个字“勿留京贾祸”，叫陈璧君赶快离京。几天后，汪收到陈璧君的一封信，信中再次向汪示好，建议“两人从现在起，在心中宣誓结为夫妇。”汪精卫被陈璧君的真情打动：自己被判无期徒刑，毫无出狱的希望。即使有相见之日，彼此已为垂暮之人，遂咬破手指，用血写下一个“诺”字。陈璧君接到汪的血字，痛哭了三日。
　　汪精卫从政一生，诗词也伴随了一生。据说，他病重时曾表示：不要留存文章，可留的只有诗词稿。他的诗篇咏山河，哀民生，痛名节，弥漫着悲苦凄凉，萦绕着忧国情思。词学大家龙榆生称汪诗为哀国之音。学者叶嘉莹认为，汪诗中蕴涵着一个“精卫情结”，所谓“情结”，即指一个人的内心始终存有一个追求和执着的理念。汪精卫的名字缘自《山海经》“精卫填海”的典故。
　　他有“卫石成痴绝，沧波万里愁”的诗句。“卫石”指的就是填海的精卫鸟。一个小鸟，想衔着小石子去填那破败中国的沧海，填得了吗?出于“曲线救国”的政治路线与“主和”思想，在民族危亡时刻，汪精卫希望能保全沦陷区一部份民众和土地，他就是这样想的，也是这样做了。为达到这个理想，他跟日本谈判。日本人把条件说得很好，一旦迈出脚步，条件马上变了。加上老蒋的打击排挤，上了船的汪兆铭无可奈何了，也永难回头了。叶嘉莹说，精卫填海填得了填不了是一回事，我有这种理念又是一回事。汪精卫所做，正是这种根本不可能做到的事，于是才有一生的“卫石成痴绝”，才有一世的“沧波万里愁”。纵观汪诗，从壮怀激烈到一腔愁苦，这个“精卫情结”贯穿了始终。

　　 二〇〇四年，汪氏幼子文悌内弟根据旧日“民信”“泽存”“永泰”诸本细加审定并附补遗重行刊印，成为目前最完善的版本。二〇〇五年九月，在美国工作的高伐林先生，受汪氏长女文惺之夫何文杰老人之托，携若干新本酌量赠予国内历史、文艺部门以供研究。高先生拿了两册，一册给我，一册赠我所供职的中国艺术研究院。
　　当夜捧读新本，边读边落泪。负罪人带着他的心魂走了，不知他进了天堂还是下了地狱？一往凄清，同诉飘零。无论灵魂停留于何处，我想，在夜的清幽裹，他也会显示出属于自己的魅力来。

　　“扫叶吞花足胜情，巨公难得此才清。”这是钱锺书的诗句。显然，他很感叹汪精卫——一个政坛人物有那么多的诗人的感情与才华!
